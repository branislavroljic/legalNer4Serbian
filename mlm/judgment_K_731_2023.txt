K. br. 731/23
U IME CRNE GORE
Osnovni sud u Podgorici, sudija Ilija Radulović, uz učešće zapisničarke Nataše Paunović, u krivičnom postupku protiv okrivljenog M. B., zbog krivičnog djela ugrožavanje javnog saobraćaja iz člana 339 stav 3 u vezi stava 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 15.04.2024. godine, donio je
P R E S U D U
Okrivljeni:

M. B., JMB xxxxxxxxxxxxx, od oca L. i majke M., rođene Đ., rođenog xx.xx.19xx. godine u Podgorici, sa prebivalištem na adresi B. R. broj xx, Glavni grad Podgorica, državljanin Crne Gore, razumije crnogorski jezik, njegov jezik je crnogorski, sa završenim fakultetom diplomirang pravnika, penzioner, oženjen, otac dvoje djece, srednjeg imovnog stanja, neosuđivan, protiv koga se ne vodi postupak za drugo krivično djelo
Kriv je

Zato što je:

Dana 27. oktobra 2023. godine. oko 14,00 časova, na raskrsnici Ulica Moskovske i dijela iste ulice koji vodi ka stabenim zgradama iza prodavnice "T-Com", ne pridržavajući se saobraćajnog propisa iz člana 40 stav 2 Zakona o bezbjednosti saobraćaja na putevima, ugrozio saobraćaj tako da je doveo u opasnot život i tijelo ljudi, na način što je upravljajući putničkim vozilom marke "Suzuki Vitara" registarskih oznaka PG FNxxx, iz pravca Bulevara
Svetog Petra Cetinjskog, dolaskom na označenu raskrsnicu preduzeo radnju skretanja ulijevo u pravcu dijela Moskovske, a da prethodno nije propustio vozilo marke "Mercedes", registarskih oznaka PG LHxxx, kojim je iz suprotnog smjera, iz pravca Bulevara Revolucije upravljao oštećeni Lj. Đ., usled čega je prednjim desnim dijelom vozila udario u prednji lijevi dio vozila marke "Mercedes", kojom prilikom je oštećeni Lj. Đ. zadobio laku tjelesnu povredu u vidu mekih istegnuća vrata, pri čemu je okrivljeni bio svjestan da ovakvom svojom nepropisnom vožnjom može ugroziti javni saobraćaj i dovesti u opasnost život i tijelo ljudi, ali je olako držao da to toga neće doći
- čime je izvršio krivično djelo ugrožavanje javnog saobraćaja iz člana 339 stav 3 u vezi stava 1 Krivičnog zakonika Crne Gore
Pa sud okrivljenom na osnovu čl. 4 st. 2, čl. 5, čl. 13, čl. 16, čl. 32 i čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore, te čl. 226, čl. 229, čl. 239, čl. 303 st. 1 i 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da u budžet Crne Gore, na žiro račun 832-21-37, na ime troškova krivičnog postupka, uplati iznos od 154,00 €, kao i iznos od 30,00 eura na ime sudskog paušala, a sve u roku od 15 dana po pravosnažnosti presude, pod prijetnjom izvršenja.

Oštećeni Lj. Đ. se shodno odredbi čl. 239 Zakonika o krivičnom postupku upućuje da imovinskopravni zahtjev ostvari u redovnoj građanskoj parnici.

O b r a z l o ž e nj e
Okrivljenom M. B. je optužnim predlogom Osnovnog državnog tužilaštva u Podgorici Kt. br. 1572/23 od 11.12.2023. godine stavljeno na teret krivično djelo ugrožavanje javnog saobraćaja iz člana 339 stav 3 u vezi stava Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 19.03.2024. godine, koji je tužiteljka dostavila sudu dana 21.03.2024. godine na odluku.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni M. B. u vrijeme, mjestu i na način opisan u izreci ove presude izvršio krivično djelo ugrožavanje javnog saobraćaja iz člana 339 stav 3 u vezi stava 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je cijenio da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje se nalaze na strani okrivljenog, a koje je cijenio državni tužilac prilikom pregovaranja o visini kazne i to njegov raniji život, to što je porodičan čovjek, otac dvoje djece, penzioner i što nikada nije osuđivan, a što je sud utvrdio iz Izvoda iz registra kaznenih evidencija Ministarstva pravde, ljudskih i manjinskih prava KE 421/24 od 19.03.2024. godine, držanje poslije učinjenog krivičnog djela izraženo kroz prihvatanje odgovornosti i priznanje krivice, kao i izraženo kajanje pred sudom i žaljenje zbog posledica koje su nastupile kod oštećenog. U odsustvu otežavajućih okolnosti, a imajući u vidu sve utvrđene olakšavajuće okolnosti, okrivljenom je izrečena uslovna osuda kojom mu je utvrđena kazna zatvora u trajanju od 3 (tri) mjeseca i istovremeno određeno da se ista neće izvršiti ako okrivljeni u roku od 1 (jedne) godine po pravosnažnosti presude ne učini novo krivično djelo. Ovako izrečena kazna, je po ocjeni suda srazmjerna stepenu krivice okrivljenog i težini učinjenih krivičnih djela i sa istom će se u potpunosti ostvariti svrha izricanja uslovne osude iz čl. 52 st. 2 Krivičnog zakonika Crne Gore, tj. uticati da okrivljeni ubuduće ne vrši krivična djela, a u okviru opšte svrhe izricanja krivičnih sankcija iz čl. 4 Krivičnog zakonika Crne Gore.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u ukupnom iznosu od 154,00 eura, a koji troškovi se odnose na troškove vještačenja po vještaku medicinske struke - dr I. Č. u iznosu od 71,50 eura, troškove vještačenja po vještaku saobraćajno mašinske struke - mr I. R. u iznosu od 82,50 eura, kao i troškove sudskog paušala u iznosu od 30,00 €, a koji iznos je određen prema trajanju i složenosti postupka i imovnom stanju okrivljenog.

Sud je oštećenog Lj. Đ. uputio da imovinskopravni zahtjev može ostvarivati u parničnom postupku, shodno čl. 239 st. 2 Zakonika o krivičnom postupku, jer činjenice utvrđene u krivičnom postupku ne pružaju pouzdan osnov ni za potpuno, ni za djelimično presuđenje, a njihovo utvrđivanje bi vodilo znatnom odugovlačenju postupka.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 15.04.2023. godine
ZAPISNIČARKA S U D I J A
Nataša Paunović,s.r. Ilija Radulović,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO Nataša Paunović