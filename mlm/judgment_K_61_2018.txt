U IME CRNE GORE
K.br. 61/18
VIŠI SUD U PODGORICI, kao prvostepeni krivični po sudiji Vesni Moštrokol, kao predsjedniku vijeća, uz učešće namještenika Anke Raković, kao zapisničara, u predmetu protiv optuženog Ć.M. iz T., koga po službenoj dužnosti brani K. I., advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st.2 u vezi stava 1 Krivičnog zakonika Crne Gore, po optužnici Višeg državnog tužioca u Podgorici Kt.br.64/18 od 23.05.2018. godine, koju je na ročištu povodom odlučivanja o sporazumu o priznanju krivice zastupao Miloš Šoškić, Državni tužilac u VDT-a u Podgorici, nakon donešenog rješenja o usvajanju sporazuma o priznanju krivice, dana 05.07.2018. godine, donio je
P R E S U D U
Optuženi:

Ć.M., JMBG ...., zvani „Ć.“, od oca G. i majke M., rodjene Đ., rodjen .... godine u T.-B. i H., sa prebivalištem u T.-Z. ulica br.5, državljanin Bosne i Hercegovine, maternji jezik mu je srpski, neoženjen, bez djece, završio srednju mašinsku školu, po zanimanju automehaničar, nezaposlen, lošeg imovnog stanja, osudjivan presudom Osnovog suda Trebinje br. 95 0 K 043966 16 Kps od 08.07.2016.godine zbog krivičnog djela laka tjelesna povreda iz čl. 155 stav 1 u vezi čl. 23 KZRS na 60 dana zatvora uslovno na jednu godinu, u pritvoru od 07.04.2018. godine od 01,00 časova.

KRIV JE
Zato što je:

Dana ....godine, svjestan svoga djela, čije je izvršenje htio, neovlašćeno radi dalje prodaje, iz B. i H. u Crnu Goru unio opojnu drogu amfetamin, supstancu koja je Pravilnikom o utvrđivanju spsiska droga, psihotropnih supstanci i bilja koje se može koristiti za proizvodnju droga (Sl.list CG br.56/12 od 09.11.2012.godine) proglašena za opojnu drogu, na način što je u T.- B. i H., preuzeo 35 kesica sa opojnom drogom amfetamin, ukupne neto mase 35,019 grama, koju je skrivenu u donjem vešu unio u Crnu Goru, a koja je bila namijenjena daljoj prodaji, u čemu je u H. N. otkriven prilikom kontrole od strane službenika policije,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300 st. 2 u vezi st.1 Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 4 st. 2, 5,13, 15, 32, 36, 42, 45, 46 i 51 Krivičnog zakonika Crne Gore, te odredbi čl. 226, 229, 303 i 374 Zakonika o krivičnom postupku.

O S U DJ U J E
Na kaznu zatvora u trajanju od 9 (devet) mjeseci u koju kaznu će mu se uračunati vrijeme provedeno u pritvoru od 07.04.2018.godine od 01,00 časova, pa nadalje.

Na osnovu čl. 75 u vezi čl. 300 st. 7.Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga amfetamin u količini od 35,019 grama, koja se ima uništiti po pravosnažnosti presude.

OBAVEZUJE SE optuženi da na ime troškova krivičnog postupka, Budžeti CG, uplati iznos od 3.359,37 eura (trihiljadetristapedesetdevet eura i tridesetsedam centi), a na ime paušala iznos od 100,00 (sto) eura na račun Vrhovnog državnog tužilaštva Crne Gore, broj 832-1187-31, koji se vodi kod Societe Generale Group AD Podgorica, u roku od 15 dana po pravosnažnosti presude pod prijetnjom prinudnog izvršenja.

O b r a z l o ž e nj e
Optužnicom Višeg Državnog tužilaštva u Podgorici Kt.br. 64/18 od 23.05.2018. godine, optuženom Ć. M. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300 st.2 u vezi st.1 Krivičnog zakonika Crne Gore.

Dana 26.06.2018. godine, zastupnik optužbe je dostavio sudu sporazum o priznanju krivice, zapisnik o pregovaranju i zapisnik o priznanju krivice optuženog.

Na ročištu za razmatranje sporazuma, održanom dana 05.07.2018. godine, zastupnik optužbe je izjavio da su branilac i optuženi predložili da se zaključi sporazum o priznanju krivice, što je od strane VDT-a prihvaćeno, nakon čega se pristupilo pregovaranju, o čemu je sačinjen zapisnik o pregovaranju, zapisnik o saslušanju optuženog i njegovo priznanje krivice, kao i sporazum o priznanju krivice, a što je dostavljeno sudu.

Iz sadržine zapisnika o pregovaranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom Ć. M., za krivično djelo neovlašćena proizvodnja, držanje i stavljanje u promet opojnih droga iz čl. 300. st. 2 u vezi st.1 Krivičnog zakonika Crne Gore, stavljenog mu na teret optužnicom VDT u Podgorici Kt.br.64/18 od 23.05.2018. godine, izrekne kaznu zatvora u trajanju od 9 mjeseci, te da optuženi, na ime troškova krivičnog postupka, uplati iznos od 3.359,37 eura Budžetu CG, a VDT-u Podgorici, na ime paušala iznos od 100,00 eura, sve u roku od 15 dana po pravosnažnosti presude.

Optuženi i njegov branilac su izjavili da pomenuti sporazum jeste njihov sporazum i da od istog nijesu odustali.

Iz sadržine dokaza koji se nalaze u spisima predmeta i koji su predloženi optužnicom: službena zabilješka Uprava policije-CB Herceg Novi br. 224/18-3132 od 06.04.2018.godine; potvrda o privremeno oduzetim predmetima Uprava policije-CB Herceg Novi br.3132/2 od 06.04.2018.godine; potvrda o privremeno oduzetim predmetima Uprava policije-Osjek za borbu protiv droge br.240/18-8/291 od 07.04.2018.godine; izvještaj o hemisjkom vještačenju br. 1768/18 od 27.04.2018.godine; fotoelaborat Uprave policije CB Herceg Novi br.134/18 od 06.04.2018.godine i izvod iz kaznene evidencije MUP-a Republike Srpske- Policijska uprava Trebinje br.17-02-234.1-174/18 od 26.06.2018.godine, potvrdjeno je priznanje optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 2 u vezi st.1 Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice zaključenog izmedju stranaka, sud je našao da je predlog stranaka u vezi sa kaznom prihvatljiv, a ovo posebno imajući u vidu da je optuženi, svojim priznanjem, u bitnome doprinio bržem i efikasnijem okončanju krivičnog postupka, što zajedno sa olakšavajućim okolnostima koje postoje na strani optuženog, a koje se ogledaju u tome da se radi o mladoj osobi, njegove lične prilike koje se ogledaju u tome da je nezaposlen i lošeg imovnog stanja, vrstu i količinu opojne droge, jesu okolnosti koje opravdavaju primjenu instituta ublažavanja kazne i izricanja iste ispod granice propisane zakonom, pa je po ocjeni suda kazna zatvora u trajanju od 9 mjeseci, srazmjerna stepenu krivice optuženog i težini počinjenog krivičnog djela, te da će se sa istom postići svrha kažnjavanja iz čl. 32 Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore (KZ CG), pri čemu je sud imao u vidu kao otežavajuću okolnost da je optuženi ranije osuđivan zbog krivičnog djela laka tjelesna povreda, ali smatra da ista nije od tolikog značaja da se u konkretnom slučaju ne primijeni institut ublažavanja kazne, jer se ne radi o istovrsnom krivičnom djelu.

Shodno čl.51 Zakonika o krivičnom postupku (ZKP-a), optuženom je u kaznu zatvora uračunato vrijeme provedeno u pritvoru i to od 07.04.2018.godine od 01,00 časova, pa nadalje.

Shodno članu 300 stav 7 u vezi člana 75 KZCG sud je od optuženog oduzeo 35,019 grama opojne droge amfetamin, koja se ima uništiti nakon pravosnažnosti presude, imajući u vidu da za ove predmete zakon predvidja obavezno oduzimanje.

Kako je optuženi oglašen krivim, sud ga shodno čl. 226 i 229 ZKP-a, obavezao na plaćanje troškova krivičnog postupka, koji se odnose na nagradu braniocu po službenoj dužnosti advokatu J. S. u iznosu od 3.359,37 eura, koje je dužan uplatiti Budžetu CG, kao i na paušal u iznosu od 100,00 eura koji je dužan uplatiti Vrhovnom državnom tužilaštvu Crne Gore, na broj žiro računa 832-1187-31, koji se vodi kod Societe Generale Group AD Podgorica, sve u roku od 15 dana po pravosnažnosti presude pod prijetnjom prinudnog izvršenja, a sve u skladu sa sporazumom o priznanju krivice koji je zaključen izmedju stranaka.

Sa izloženog, a shodno odredbi čl. 303 st.1 i 2 i 374 Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 05.07.2018. godine
SUDIJA
Vesna Moštrokol s.r.

PRAVNA POUKA
Protiv ove presude nije dozvoljena žalba.

Za tačnost otpravka ovjerava
___________________