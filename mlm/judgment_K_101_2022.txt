K.br.101/22
U IME CRNE GORE
OSNOVNI SUD U BARU, sudija Vladana Raičević, sa zapisničarom Radmilom Femić, u krivičnom predmetu okrivljenog K. D., zbog krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, po optužnom predlogu Osnovnog državnog tužilaštva u Baru Kt.br.163/22 od 05.07.2022.godine, nakon održanog javnog glavnog pretresa dana u prisustvu zastupnika optužbe-savjetnika kod Osnovnog državnog tužilaštva u Baru D. Š. i okrivljenog K. D., dana 14.09.2022.godine donio je i istog dana javno objavio

P R E S U D U
Okrivljeni,
K. D., jmbg ..., od oca M. i majke V., rodjene I., rodjen 26.06.1958.godine u B., sa prebivalištem u B., naselje D. B. bb, državljanin Crne Gore, penzioner, oženjen, otac dvoje djece, lošeg imovnog stanja, neosudjivan
KRIV JE
Zato što je:

Dana 29.05.2022.godine, oko 18,30 časova, u svojoj kući u naselju D. B. bb, opština B., svjestan svog djela čije je izvršenje htio iako je znao da je njegovo djelo zabranjeno, protivno odredbama čl.5 st.2 Zakona o oružju CG („Sl.list CG br.10/15 od 10.03.2015.godine) držao vatreno oružje, i to: lovačku pušku marke „BAIKAL“ model IJ 12 fabričkog broja P29575, kalibra , a koja je pronadjena od strane policijskih službenika Uprave policije – Centra bezbjednosti B., prilikom pretresanja stana i drugih prostorija koje koristi okrivljeni K. D.,
- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa mu sud primjenom čl. 3, 4, 5, 13, 15, 42, 52, 53 i 54 Krivičnog zakonika Crne Gore i čl. 226, 229 i 374 Zakonika o krivičnom postupku, i z r i č e
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se kazna neće izvršiti ukoliko okrivljeni u roku od 1 (jedne) godine i 6 (šest) mjeseci od dana pravosnažnosti presude ne izvrši novo krivično djelo.

Prema okrivljenom se na osnovu čl. 75 Krivičnog zakonika Crne Gore izriče
MJERA BEZBJEDNOSTI
Kojom se od okrivljenog oduzima lovačka puška marke "BAIKAL“ model IJ 12 fabričkog broja P29575, kalibra , kao predmet izvršenja krivičnog djela.

Okrivljeni je dužan da u korist Budžeta Crne Gore plati troškove krivičnog postupka na ime sudskog paušala u iznosu od 30,00 eura, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Kt.br.163/22 od 05.07.2022.godine, okrivljenom K. D. je stavljeno na teret izvršenje krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore. U završnoj riječi zastupnik optužbe je ostao pri optužnom predlogu i predložio da se okrivljeni oglasi krivim i osudi po zakonu, te da mu se izrekne mjera bezbjednosti oduzimanja predmetnog oružja.

Okrivljeni je u svojoj odbrani u bitnom ponovio navode iz prethodnog postupka gdje je naveo da je predmetnu pušku naslijedio od svog oca K. M. i da je ista stalno stojala u njihovoj kući. Istakao je da je njegov otac preminuo 2013.godine, a on ne zna odakle njegovom ocu da puška, medjutim poznato mu je da za nju nemaju dozvolu niti bilo kakav dokument. Ova puška je stara 50 godina i proizvedena je u Sovjetskom savezu. Nikada nije pucao iz ove puške niti ima metke za nju. Na glavnom pretresu je dodao da ni on ni njegov pokojni otac nisu imali dozvolu za držanje ove puške. U završnoj riječi ostao je pri navodima svoje odbrane.

Sud je dokaznom postupku proveo sledeće dokaze: pročitao je zapisnik o pretresanju stana i drugih prostorija Uprave policije CB Bar broj UBD 618/22 od 29.05.2022.godine, potvrdu o privremeno oduzetim predmetima UBD 618/22 od 29.05.2022.godine, izvještaj o balističkom vještačenju Forenzičkog centra u Danilovgradu broj 1501/22 od 05.07.2022.godine, izvršio uvid u lovačku pušku marke "BAIKAL“ model IJ 12 fabričkog broja P29575, kalibra i izvršio uvid u izvod iz registra kaznenih evidencija pribavljen kroz PRIS Ke.br.305/22 od 14.09.2022.godine na ime okrivljenog.

Iz zapisnika o pretresanju stana i drugih prostorija Uprave policije CB Bar Ubd br. 618/22 od 29.05.2022.godine utvrđeno je da je na osnovu naredbe Osnovnog suda u Baru Kri.br.86/22 od 29.05.2022.godine, u prisustvu dva svjedoka izvršen pretres stana K. D. u mjestu D. B., V., kojom prilikom je pronadjena lovačka puška marke IJ 12, kalibra , fabričkog broja P29575. Zapisnik je uredno potpisan od strane K. D..

Iz potvrde o privremeno oduzetim predmetima Uprave policije CB Bar UBD 618/22 od 29.05.2022.godine proizilazi da je od okrivljenog K. D. policija privremeno oduzela lovačku pušku marke IJ 12, kalibra , fabričkog broja P29575, a potvrda je potpisana od strane okrivljenog K. D..

Uvidom u predmetno oružje, sud je utvrdio da je riječ o lovačkoj pušci marke Baikal, model IJ 12, kalibra .

Iz izvještaja o balističkom vještačenju Forenzičkog centra u D. broj 1501/22 od 05.07.2022.godine proizilazi da je na ispitivanje dostavljena lovačka puška marke BAIKAL model IJ 12 tipa „bokerica“ kalibar 16, fabrički broj P29575. Rezulat balističkog vještačenja i mišljenje je da je predmetna lovačka puška ispravna.

Iz izvoda iz registra kaznenih evidencija pribavljenog kroz PRIS izdatog na ime okrivljenog KE.br.305/22 od 14.09.2022.godine, utvrđeno je da isti nije osudjivan.

Ocjenom dokaza izvedenih na glavnom pretresu, svakog pojedinačno i u međusobnoj povezanosti, na nesumnjiv način je utvrđeno da je okrivljeni K. D. izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Okrivljeni u svojoj odbrani nije sporio da su ovlašćeni policijski službenici CB Bar prilikom pretresa njegove porodične kuće u mjestu D.B., V. pronašli predmetnu lovačku pušku, da je lovačku pušku naslijedio od oca koji je preminuo 2013.godine, ali da ni on ni otac za istu nisu imali ni dozvolu. Ovakvu odbranu okrivljenog sud je cijenio kao jasno, istinito i potpuno priznanje krivičnog djela budući da je ista u cjelosti osnažena provedenim dokazima. Da je predmetna puška pronadjena, a zatim i privremeno oduzeta u porodičnoj kući okrivljenog sud je utvrdio iz sadržine zapisnika o pretresanju stana i drugih prostorija i potvrde o privremeno oduzetim predmetima, na čiju sadržinu okrivljeni nije imao primjedbi. Nadalje, iz izvještaja o balističkom vještačenju Forenzičkog centra u D. broj 1501/22 od 05.07.2022.godine utvrđeno je da je predmetna lovačka puška koja je kritičnom prilikom oduzeta iz kuće okrivljenog ispravna. Navedeni izvještaj sud je cijenio kao jasan, stručan i sveobuhvatan, na isti nije bilo primjedbi, zbog čega mu je poklonio punu vjeru.

Članom 5 Zakona o oružju (Sl.list CG broj 10/15 od 10.03.2015.godine), u stavu 2 je propisano da je dozvoljena nabavka, držanje, nošenje i prenošenje oružja i municije, oružja kategorije B, za koje je izdata odgovarajuća isprava o oružju, u skladu sa tim Zakonom. Postupajući na način predstavljen u izreci presude okrivljeni je ostvario sva objektivna obilježja krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore jer je u svojoj kući držao predmetno oružje-lovačku pušku za koju nije imao izdatu odgovarajuću ispravu o oružju-oružni list.

Okrivljeni je u konkretnom slučaju postupao sa sa direktnim umišljajem, odnosno bio je svjestan da predmetnu lovačku pušku za koju nije posjedovao dozvolu drži neovlašćeno, bez oružnog lista, a što je i htio.

Odlučujući se za krivičnu sankciju prema okrivljenom, sud je cijenio sve olakšavajuće i otežavajuće okolnosti iz čl.42 Krivičnog zakonika. Od olakšavajućih okolnosti na strani okrivljenog sud je cijenio njegov raniji neporočan život koji se ogleda kroz prethodnu neosudjivanost, njegove porodične prilike jer je oženjen i otac dvoje djece, te jasno i potpuno priznanje krivičnog djela kojim je olakšao vodjenje ovog krivičnog postupka. Otežavajućih okolnosti na strani okrivljenog nije bilo. Za predmetno krivično djelo propisana je kazna zatvora od tri mjeseca do tri godine. Imajući u vidu kvalitet olakšavajućih okolnosti, a u nedostatku otežavajućih okolnosti, sud je okrivljenom izrekao uslovnu osudu kojom je utvdio kaznu zatvora u trajanju od tri mjeseca i istovremeno je odredio da se ista neće izvršiti ukoliko okrivljeni u roku od jedne godine i šest mjeseci ne učini novo krivično djelo. Ocijenjeno je da prema okrivljenom nije potrebno izricanje efektivne kazne zatvora, već da će se i izricanjem uslovne osude na navedeni način u potpunosti postići svrha izricanja uslovne osude i na taj način dovoljno uticati na okrivljenog da u buduće ne vrši krivična djela.

Na osnovu čl.75 Krivičnog zakona Crne Gore, okrivljenom je izrečena mjera bezbjednosti oduzimanje lovačke marke BAIKAL IJ 12, kalibra , fabričkog broja P29575, kao predmeta izvršenja krivičnog djela.

Odluka o troškovima postupka zasniva se na odredbi čl.229 ZKP-a, pa je okrivljeni dužan da plati u korist Budžeta Crne Gore troškove krivičnog postupka na ime paušala u iznosu od 30,00 €, koji su određeni prema trajanju, složenosti krivičnog postupka i imovinskim prilikama okrivljenog.

Na osnovu izloženog, na osnovu čl.374 ZKP-a odlučeno je kao u izreci presude.

OSNOVNI SUD U BARU

Dana 14.09.2022.godine
ZAPISNIČAR, S U D I J A,
Radmila Femić,s.r. Vladana Raičević,s.r.

PRAVNA POUKA: Protiv ove presude može se izjaviti žalba Višem sudu u Podgorici, a putem ovog suda u roku od 8 dana od dana prijema pismenog otpravka presude.

Tačnost otpravka ovjerava
Namještenik suda