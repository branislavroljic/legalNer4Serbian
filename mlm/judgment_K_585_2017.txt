K. br. 585/17
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje kao zapisničarke, u krivičnom postupku protiv okrivljenog N. S., zbog krivičnog djela nasilje u porodici ili u porodičnoj zajednici iz čl. 220 st. 2 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 13.10.2017. godine, donio je
P R E S U D U
Okrivljeni:

N. S., JMB ............., sa nadimkom N., od oca M. i majke B., rođene P., rođen .. ..19.. godine u Pg, sa prebivalištem u Pg – ul. N. T. br. .., državljanin Crne Gore, razumije crnogorski jezik, koji je i njegov jezik, nezaposlen, oženjen, otac jednog maloljetnog djeteta, pismen, završio srednju školu, lošeg imovnog stanja, ranije neosuđivan, protiv kojeg se ne vodi postupak za drugo krivično djelo, u pritvoru po rješenju krivičnog vijeća Osnovnog suda u Podgorici Kv. br. 761/17 od 28.08.2017. godine, koji se računa od 25.08.2017. godine u 17:05 časova, kao dana i časa lišenja slobode.

Kriv je

Zato što je:

Dana 25.08.2017. godine, oko 10,30 časova, u porodičnoj kući u ul. N. T. br. .., Opština Pg, svjestan svog djela čije je izvršenje htio znajući da je isto zabranjeno, primjenom grubog nasilja narušio tjelesni integritet člana svoje porodice, supruge - oštećene S. T., na način što je nakon kraće verbalne prepirke istu fizičkom snagom podigao sa ležaja, stiskajući je rukom u predjelu njene desne nadlaktice, tako držeći doveo je do dnevne sobe, gdje je gurnuo i bacio na krevet, nakon čega je više puta udario otvorenom šakom po lijevoj strani lica, zatim je i tabletom kao sredstvom podobnim da tijelo teško povrijedi ili zdravlje teško naruši, udario šest puta po glavi, od čega se tablet slomio, da bi nakon što je završio telefonski razgovor sa ocem oštećene -K. D., u toku kojeg je oštećena ocu saopštila da je udara i da dođe za nju, istu uhvatio za vrat i jako je stiskao i tako doveo do ulaznih vrata, koje je otvorio i oštećenu gurnuo niz stepenice, kojom prilikom je oštećena zadobila lake tjelesne povrede u vidu više krvnih podliva u predjelu desne nadlaktice, krvni podliv u potiljačnom predjelu, više oguljotina i crvenila u predjelu lijevog obraza, više oguljotina u predjelu prednje strane vrata i krvarenje u lijevu bubnu duplju,
- čime je učinio krivično djelo nasilje u porodici ili u porodičnoj zajednici iz čl. 220 st. 2 u vezi st. 1 Krivičnog zakonika Crne Gore.

Pa ga sud za navedeno krivično djelo primjenom čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 3 (tri) mjeseca, u koju mu se uračunava vrijeme provedeno u pritvoru počev od 25.08.2017. godine sa početkom u 17:05 časova, pa nadalje.

Obavezuje se okrivljeni da plati po osnovu troškova krivičnog postupka iznos od 96,00 eura, u roku od 15 dana po pravosnažnosti presude, pod prijetnjom prinudnog izvršenja, kao i troškove koji se odnose na nagradu braniocu postavljenom po službenoj dužnosti, o čijoj visini će sud odlučiti posebnim rješenjem shodno čl. 227 st. 2 Zakonika o krivičnom postupku.

Oštećena T. S. se upućuje da imovinskopravni zahtjev može ostvarivati u parničnom postupku.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1024/17 od 28.08.2017. godine okrivljenom N. S. stavljeno je na teret izvršenje krivičnog djela nasilje u porodici ili u porodičnoj zajednici iz čl. 220 st. 2 u vezi st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 02.10.2017. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni N. S. u vrijeme, mjesto i na način opisan u izreci ove presude učinio krivično djelo nasilje u porodici ili u porodičnoj zajednici iz čl. 220 st. 2 u vezi st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a sankcija odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o kazni, i to njegove lične prilike, odnosno da se radi o licu koje je lošeg imovnog stanja i koje je nezaposleno, njegov raniji život i s tim u vezi raniju neosuđivanost, njegov odnos prema izvršenom krivičnom djelu i s tim u vezi njegovo priznanje koje je doprinijelo bržem i efikasnijem okončanju krivičnog postupka, dok otežavajućih okolnosti na strani okrivljenog nije bilo, pa će se i po nalaženu ovog suda sa kaznom zatvora u trajanju od 3 mjeseca na okrivljenog u dovoljnoj mjeri uticati da ubuduće ne čini krivična djela, čime će biti ostvarena svrha kažnjavanja iz čl. 32 Krivičnog zakonika Crne Gore u vezi sa opštom svrhom propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Sud je shodno čl. 239 st. 2 Zakonika o krivičnom postupku oštećenu T. S. uputio da imovinskopravni zahtjev može ostvarivati u parničnom postupku.

Okrivljeni je obavezan da plati troškove krivičnog postupka u iznosu od 96,00 eura, od čega se iznos od 66,00 eura odnosi se na ime troškova medicinskog vještačenja, a iznos od 30,00 eura na ime paušala kao dijela troškova krivičnog postupka, koji je odmjeren prema trajanju i složenosti postupka i imovnom stanju okrivljenog. Okrivljeni je obavezan i da plati troškove koji se odnose na nagradu braniocu postavljenom po službenoj dužnosti, o čijoj visini će sud odlučiti posebnim rješenjem shodno čl. 227 st. 2 Zakonika o krivičnom postupku.

Sa izloženog, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 13.10.2017. godine.

ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja