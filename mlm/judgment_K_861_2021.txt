K. br. 861/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog A. V., zbog krivičnog djela teška djela protiv bezbjednosti javnog saobraćaja iz čl. 348 st. 3 u vezi sa 339 st. 3 u vezi sa st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 27.01.2022. godine, donio je
P R E S U D U
Okrivljeni: A. V., JMB xxxxxxxxxxxxxx, sa nadimkom A., od oca M. i majke M., rođene Č., rođen xx.xx.19xx. godine u Podgorici, sa prebivalištem u Podgorici - B. - K. br. xx, državljanin Crne Gore, razumije crnogorski jezik, koji je i njegov jezik, nezapolsen, oženjen, otac dvoje djece, pismen, završio srednju školu, srednjeg imovnog stanja, neosuđivan, protiv kojeg se ne vodi postupak za drugo krivično djelo,
Kriv je

Što je:

Dana 14. jula 2021. godine, oko 14,00 časova, u Bulevaru 21. maj, u Podgorici, kao učesnik u saobraćaju na putevima, nije pridržavao saobraćajnih propisa i time je tako ugrozio saobraćaj da je doveo u opasnost život i tijelo ljudi, pa je usljed toga nastupila teška tjelesna povreda nekog lica, iako je bio svjestan da svojom radnjom može učiniti djelo i njegove zabranjenosti i da usljed toga može nastupiti teška tjelesna povreda nekog lica ali je olako držao da do toga neće doći, jer je kao vozač teretnog vozila "Mercedes benz", registarske oznake PG GA xxx, suprotno čl. 26 st. 2 Zakona o bezbjednosti saobraćaja na putevima, otpočeo radnju promjene saobraćajne trake - prestrojavanja, a da se nije uvjerio da to može da učini na bezbjedan način, pa je, iz svoje desne prešao u lijevu saobraćajnu traku, u trenutku kad se njom, motociklom "Yamaha R6", registarske oznake PG BD xx, kretao oštećeni D. K., kome je postao izenadna nepredvidiva prepreka, a koji je, radi izbjegavanja sudara, intenzivno kočio i usmjerio motocikl ulijevo, pa je ostvario kontakt sa ivičnjakom površine koja dijeli kolovoz na dvije kolovozne trake, zbog čega je došlo do pada i klizanja motocikla i oštećenog, koji je usljed toga zadobio prelom lijeve ključnjače, ekstezivnu oguljotinu kože duž desne ruke, zahvatajući i predio desnog lakta, više oguljotina kože u predjelu lijevog i desnog koljena, istegnuća vrata i uganuće zgloba između članaka srednjeg prsta desne šake,
- čime je izvršio krivično djelo teška djela protiv bezbjednosti javnog saobraćaja iz čl. 348 st. 3 u vezi sa čl. 339 st. 3 u vezi sa st. 1 Krivičnog zakonika Crne Gore.

Pa sud okrivljenom zbog navedenog krivičnog djela primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseca i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 259,00 €, u roku od 15 dana po pravosnažnosti presude, pod prijetnjom izvršenja.

Oštećeni D. K. se upućuje da imovinskopravni zahtjev u cjelini može ostvarivati u parničnom postupku.

O b r a z l o ž e nj e
Okrivljenom A. V. je optužnim predlogom Osnovnog državnog tužilaštva u Podgorici Kt. br. 1555/21 od 27.12.2021. godine stavljeno na teret krivično djelo teška djela protiv bezbjednosti javnog saobraćaja iz čl. 348 st. 3 u vezi sa čl. 339 st. 3 u vezi sa st. 1 Krivičnog zakonika Crne Gore.

Nakon podnošenja optužnog predloga sudu, državni tužilac, okrivljeni i njegov branilac su zaključili sporazum o priznanju krivice dana 26.01.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državni tužilac pružio dovoljno dokaza o krivici okrivljenog, te da je okrivljeni A. V. u vrijeme, mjestu i na način opisan u izreci ove presude učinio krivično djelo teška djela protiv javnog saobraćaja iz čl. 348 st. 3 u vezi sa čl. 339 st. 3 u vezi sa st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenio državni tužilac prilikom pregovaranja o vrsti i visini krivične sankcije, i to njegove lične prilike, odnosno činjenicu da je oženjen i otac dvoje djece, njegov raniji život, odnosno neosuđivanost, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka, a s tim u vezi i stav oštećenog da se ne pridružuju krivičnom gonjenju, dok otežavajućih okolnosti nije bilo.

Na osnovu čl. 226 i čl. 229 Zakonika o krivičnom postupku, sud je obavezao okrivljenog da na ime troškova krivičnog postupka plati ukupan iznos od 259,00 €, od čega na ime troškova medicinskog vještačenja iznos od 115,50 €, na ime troškova saobraćajnog vještačenja iznos od 93,50 €, i na ime paušalnih troškova iznos od 50,00 €, koji je određen prema trajanju i složenosti postupka i imovnom stanju okrivljenog.

Oštećeni D. K. je shodno čl. 239 st. 2 Zakonika o krivičnom postupku upućen da imovinskopravni zahtjev u cjelini može ostvarivati u parničnom postupku jer činjenice utvrđene u krivičnom postupku ne pružaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 27.01.2022. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja
ZAPISNIČARKA S U D I J A
Edina Kraja Rade Ćetković
Dn-a: Po primjerak presude dostaviti:

- ODT Podgorica,
- Okrivljenom,
- Braniocu okrivljenog,
- Punomoćniku oštećenog,
- a/a.

Postupljeno dana ________________
Namještenik suda________________