U IME CRNE GORE
K.br. 189/19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog P.O., koga po izboru brani R.R., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 250/19 od 20.12.2019. godine, koju je na ročištu povodom odlučivanja o sporazumu o priznanju krivice zastupao Vučinić Zoran, državni tužilac u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 09.07.2020. godine, donio je
P R E S U D U
Optuženi:

P.O., JMB ..., od oca Z. i majke S., rođene S., rođen .... godine u P..., sa prebivalištem u B..., ul. D... br. ..., trenutno boravi u T... - Ž... ..., oženjen, otac jednog maloljetnog djeteta, po zanimanju ekonomista, trenutno zaposlen u građevinskoj firmi "D...M...", srednjeg imovnog stanja, neosuđivan,
KRIV JE
Zato što je:

Dana 09.11.2019.godine oko 23,00 časa u K..., neovlašćeno radi prodaje držao opojnu drogu kokain - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 26.06.2018.godine), iako je bio svjestan da postupa neovlašćeno i protivpravno, pa je to i htio, na način što je označenog dana u donjem vešu držao šest PVC pakovanja sa sadržajem opojne droge kokain, neto mase od 0,382 grama, 0,409 grama, 0,409 grama, 0,388 grama, 0,388 grama, 0,416 grama i 0,268 grama, koju je u policijskoj stanici predao ovlašćenim policijskim službenicima, a ista je bila namijenjena daljoj prodaji,
- čime je izvršio krivično djelo - neovlašćena proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 32, 33, 36a, 42, 45, 46 i 51, Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku
O S U Đ U J E
Na kaznu zatvora, u trajanju od 6 (šest) mjeseci, koja kazna će se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju od preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija, a u koju kaznu će mu se uračunati vrijeme provedeno u pritvoru, počev od 09.11.2019. godine do 13.12.2019. godine.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga kokain ukupne mase 2,251 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime paušala Višem državnom tužilaštvu u Podgorici, uplati iznos od 50,00 eura, na račun Vrhovnog državnog tužilaštva broj 832-1187-31 i iznos od 50,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 250/19 od 20.12.2019. godine, optuženom P.O., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 26.06.2020. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 09.07.2020. godine, sud je na saglasan predlog stranaka pročitao dokaze predložene optužnicom i to: službenu zabilješku CB Herceg Novi OB Kotor br. 21/4-2 broj 240/19-4012 od 09.11.2019. godine, službenu zabilješku CB Herceg Novi OB Kotor br. 21/4-2 broj 240/19-4482 od 05.12.2019. godine, dvije potvrde o privremeno oduzetim predmetima Uprave policije CB Herceg Novi OB Kotor br. 21/4-2 broj 240/19-4012 od 09.11.2019. godine, zapisnik o pretresanju računara, mobilnih telefona i drugih elektronskih uređaja 21/4-2 broj 240/19-4012 od 20.11.2019. godine, izvještaj o hemijskom vještačenju Forenzičkog centra u Danilovgradu br. 4433/19 od 29.11.2019. godine i pročitao zapisnik o pregovaranju Kt. (sp) br. 83/20 od 26.06.2020.godine, zapisnik o priznanju krivice optuženog Kt.(sp) br. 83/20 od 26.06.2020.godine i sporazum o priznanju krivice optuženog Kt.(sp) br. 83/20 od 26.06.2020.godine i izvod iz kaznene evidencije na ime optuženog P.O., Republike Srbije, MUP-a - pravosudno informacionog sistema od 18.11.2019. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila je dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, koja kazna će se izdržati u prostorijama u kojima stanuje, srazmjerna stepenu krivice optuženog i težini počinjenog krivičnog djela, a posebno kada se ima u vidu da je optuženi mlada osoba (1991.godište), da je otac jednog maloljetnog djeteta, njegov raniji život, tj. neosuđivanost, a što je sud utvrdio iz izvoda iz Kaznene evidencije za optuženog, priznanje izvršenja krivičnog djela, prihvatanja krivice i iskreno kajanje za učinjeno krivično djelo, što je dovelo do efikasnosti okončanja postupka, a koje okolnosti po ocjeni suda opravdavaju ublažavanje kazne optuženom ispod zakonom propisanog minimuma za predmetno krivično djelo, shodno članu 45. i 46. Krivičnog zakonika Crne Gore, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to: opojna droga kokain ukupne mase 1.863 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, na ime paušala Višem državnom tužilaštvu u Podgorici i sudskog paušala Višem sudu u Podgorici, iznos od po 50,00 eura, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 09.07.2020.godine
Zapisničar S u d i j a
Novčić Slobodanka s.r Tabaš Predrag s.r
PRAVNA POUKA
Protiv ove presude nije dozvoljena žalba
Tačnost otpravka ovjerava namještenik suda
Novčić Slobodanka