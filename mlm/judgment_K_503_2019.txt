K. br. 503/19
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog Karasoy Aytaca zbog krivičnog djela falsifikovanje isprave iz čl. 412 st. 2 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 07.10.2019. godine donio je
P R E S U D U
Okrivljeni: Karasoy Aytac, lični identifikacioni broj 50947777084, od oca Ismeta i majke Gulbeyaz, rođene Tašpinar, rođen 15.01.1985. godine u Ortakoy Aksaray - Republika Turska, sa prebivalištem u Republici Turskoj - Kemer - Antalija, državljanin Republike Turske, ne razumije crnogorski jezik, njegov jezik je turski, električar, oženjen, otac dvoje djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo, u pritvoru po rješenju krivičnog vijeća ovog suda Kv. br. 837/19 od 09.09.2019. godine, koji se računa od 07.09.2019. godine u 15:15 časova.

Kriv je

Što je:

Dana 07. septembra 2019. godine, oko 10,30 časova, na graničnom prelazu Aerodrom, Glavni grad Podgorica, svjestan svoga djela, čije je izvršenje htio i znajući da je njegovo djelo zabranjeno, lažnu javnu ispravu upotrijebio kao pravu, na način što je ovlašćenom službeniku Uprave policije, Stanice granične policije Aerodrom Podgorica, prilikom pasoške kontrole putnika na letu avio kompanije "Montenegro - Airlines", br. YM 310, koji saobraća na relaciji Podgorica - Diseldorf, predao lažnu ispravu - ličnu kartu br. 646983110, navodno izdatu od strane nadležnog organa Republike Bugarske, na ime Mustafe Serkana, sa rokom važenja do 10.05.2027. godine,
- čime je izvršio krivično djelo falsifikovanje isprave iz čl. 412 st. 2 u vezi st. 1 Krivičnog zakonika Crne Gore.

Pa sud okrivljenog zbog navedenog krivičnog djela, primjenom čl. 4 st. 2, čl. 32, čl. 36, čl. 42 st. 1, čl. 45 st. 1 tač. 3, čl. 46 st. 1 tač. 5 i čl. 51 st. 1 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 2 (dva) mjeseca, u koju kaznu se okrivljenom uračunava vrijeme provedeno u pritvoru od 07.09.2019. godine sa početkom u 15:15 časova, pa nadalje.

Na osnovu čl. 75 Krivičnog zakonika Crne Gore prema okrivljenom Karasoy Aytacu se izriče:

MJERA BEZBJEDNOSTI
ODUZIMANjE PREDMETA
Oduzima se od okrivljenog lična karta br. 646983110 navodno izdata od nadležnog organa Republike Bugarske, kao predmet upotrijebljen u izvršenju krivičnog djela.

Obavezuje se okrivljeni da plati po osnovu troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom izvršenja, kao i troškove koji se odnose na nagradu braniocu po službenoj dužnosti o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1109/19 od 09.09.2019. godine je okrivljenom Karasoy Aytacu stavljeno na teret da je izvršio krivično djelo falsifikovanje isprave iz čl. 412 st. 2 u vezi st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 02.10.2019. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni Karasoy Ayatac u vrijeme, mjesto i na način opisan u izreci ove presude učinio krivično djelo falsifikovanje isprave iz čl. 412 st. 2 u vezi st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog izeđu stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o oženjenom licu, ocu dvoje djece, koji je lošeg imovnog stanja, njegov raniji život i s tim u vezi raniju neosuđivanost, te njegovo držanje poslije učinjenog krivičnog djela izraženo kroz prihvatanje odgovornosti i priznanje krivice kojim je doprinio efikasnijem vođenju i okončanju krivičnog postupka, dok otežavajućih okolnosti nije bilo. Državna tužiteljka je navedene olakšavajuće okolnosti cijenila kao naročito olakšavajuće, a što je i po ocjeni suda u konkretnom slučaju opravdano, tako da će se i po stanovištu suda i sa ublaženom kaznom postići svrha kažnjavanja.

Shodno čl. 51 st. 1 Krivičnog zakonika Crne Gore okrivljenom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Okrivljenom je shodno zaključenom sporazumu i shodno čl. 75 Krivičnog zakonika Crne Gore izrečena mjera bezbijednosti - oduzimanje predmeta, odnosno lažne isprave - ličnu kartu br. 646983110, navodno izdatu od strane nadležnog organa Republike Bugarske, koja je upotrijebljena prilikom izvršenja krivičnog djela.

Okrivljeni je obavezan da plati troškove krivičnog postupka u iznosu od 30,00 eura, koji se odnosi na paušal, kao dio troškova krivičnog postupka, koji je odmjeren prema trajanju i složenosti postupka i imovnom stanju okrivljenog. Takođe, okrivljeni je obavezan da plati troškove koji se odnose na ime nagrade braniocu po službenoj dužnosti, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Imajući u vidu iznijete razloge, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 07.10.2019. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja