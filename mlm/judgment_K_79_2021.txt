U IME CRNE GORE
K.br. 79/21
VIŠI SUD U PODGORICI, kao prvostepeni krivični po predsjedniku vijeća - sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog S.L., koga brani V.A., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st.2. u vezi st. 1. i čl. 23. st.2. Krivičnog zakonika Crne Gore, po optužnici Višeg državnog tužilaštva u Podgorici Kt.br. 93/21 od 21.06.2021. godine, koju je na ročištu povodom odlučivanja o sporazumu o priznanju krivice zastupala Božović Tanja, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 10.11.2021. godine, donio je
P R E S U D U
Optuženi:

S.L., od oca G. i majke M., rođene V., rođen .... godine u mjestu R...a- Republika A..., sa prebivalištem u Republici A..., na adresi R...a, M... e M..., oženjen, otac troje djece, fizički radnik, bavi se poljoprivredom, završio osnovnu školu, lošeg imovnog stanja, neosuđivan, u pritvoru od 23.05.2021. godine od 04,40 časova
KRIV JE
Zato što je:

Dana 22.05.2021.godine,oko 23,50 časova u neposrednoj blizini GK ... u rejonu mjesta T..., Opština T..., zajedno sa optuženim L.S., po prethodnom dogovoru, iz Republike Albanije u Crnu Goru, neovlašćeno radi prodaje unio opojnu drogu marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl.list CG br. 41/2018 od 26.06.2018. godine), iako je bio svjestan da postupa neovlašćeno i protivrpavno pa je to i htio, na način što je navedenog dana u neposrednoj blizini GK ..., pješke prešao graničnu liniju, kojom prilikom je na leđima nosio jednu putnu torbu u kojoj je bilo zapakovano ukupno 20 većih PVC pakovanja sa opojnom drogom marihuanom, neto mase 20.137,5 gr koju opojnu drogu su službenici Uprave policije pronašli i oduzeli, a ista je bila namijenjena daljoj prodaji
- čime je kao saizvršilac izvršio krivično djelo - neovlašćena proizvodnja, držanje i stavljanje u promet opojnih droga iz člana 300. st.2. u vezi st 1. i člana 23. st.2. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 14,15,32, 33, 36, 42, 45, 46. i 51. Krivičnog zakonika Crne Gore, te odredbi čl. 226., 229., 303. i 374. Zakonika o krivičnom postupku
O S U Đ U J E
Na kaznu zatovra u trajanju od 1 (jedne) godine i 9 (devet) mjeseci, u koju kaznu mu se uračunava vrijeme provedeno u pritvoru počev od 23.05.2021. godine od 04,40 časova, pa na dalje.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, uplati i to: na ime paušala Višem državnom tužilaštvu u Podgorici, iznos od 50,00 eura, na račun Vrhovnog državnog tužilaštva broj 832-1187-31, iznos od 50,00 eura na ime paušala Višem sudu u Podgorici, na broj žiro računa 832-7113-04 i na ime troškova nagade i nužnih izdataka branioca po službenoj dužnosti adv. B.S. iznos od 750,00 eura, a sve u roku od 15 dana od dana pravosnažnosti presude donijete na osnovu sporazuma o priznanju krivice, dok će o ostalim troškovima, sud odlučiti naknadno posebnim rješenjem po pribavljanju podataka o njivoj visini.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE 20 pakovanja sa opojnom drogom marihuanom u količini od 20.137,5 gr koja opojna droga se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

Na osnovu čl. 482. Zakona o krivičnom postupku, u vezi čl. 112. i 113. st.1. Krivičnog zakonika Crne Gore od optuženog Smajlaj Leca
ODUZIMA se novac u iznosu od 150,00 eura, kao imovinska korist pribavljena izvršenjem krivičnog djela, koji novac će optuženi uplatiti u budžet Crne Gore, u roku od 15 dana od dana donošenja ove presude, pod prijetnjom prinudne naplate.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 93/21 od 21.06.2021. godine, optuženom S.L., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz člana 300. st.2. u vezi st 1. i člana 23. st.2. Krivičnog zakonika Crne Gore.

Dana 09.11.2021. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 10.11.2021. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije-Sektor granične policije-Regionalni centar granične policije centar-Stanica granične policije 1 Podgorica, broj 186/21 od 23.05.2021. godine, potvrdu Uprave policije-Odjeljenje bezbjednosti kriminalističke policije-Stanica policije za borbu protiv droge, Ku.broj 553/2021 od 23.05.2021. godine, o privremeno oduzetim predmetima na ime L.S., potvrdu Uprave policije-Odjeljenje bezbjednosti kriminalističke policije-Stanica policije za borbu protiv droge, Ku.broj 553/2021 od 23.05.2021. godine, o privremeno oduzetim predmetima na ime Lec Smajlaj, izvještaj o hemijskom vještačenju Forenzičkog centra Danilovgrad, broj 1269/21 od 08.06.2021. godine i vrši uvid u fotodokumentaciju koja je sastavni dio izvještaja, izvod iz kaznene evidencije za optuženog S.L., Ministarstva pravde Republika Albanija-Opšta uprava za zatvore od 27.10.2021. godine, izvod iz kaznene evidencije za optuženog S.L., Ministarstva pravde Republika Albanija-Opšta uprava za zatvore od 27.10.2021. godine, zapisnik o pregovararanju Kt(sp)br. 66/21 od 09.11.2021. godine, zapisnik o priznanju krivice Kt(sp)br. 66/21 od 09.11.2021. godine i sporazum o priznanju krivice Kt(sp)br. 66/21 od 09.11.2021. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi kao saizvršilac izvršio krivično djelo neovlašćena proizvodnja, držanje i stavljanje u promet opojnih droga iz člana 300. st.2. u vezi st 1. i člana 23. st.2. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog, sud je najprije u smislu čl. 42. Krivičnog zakonika Crne Gore, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti) u okviru zakonom propisanog minimuma i maksimuma za predmetno krivično djelo, pa je od olakšavajućih okolnosti na strani optuženog cijenio njegove lične prilike - porodičan čovjek, otac troje djece, od kojih je dvoje maloljetno, te priznanje izvršenja krivičnog djela, prihvatanje krivice i iskreno kajanje za učinjeno krivično djelo, što je dovelo do efikasnosti okončanja postupka, pa po ocjeni suda napred navedene olaksavajuće okolnosti u svojoj ukupnosti predstavljaju naročito olakšavajuće okolnosti koje opravdavaju ublažavanje kazne optuženom ispod zakonom propisanog minimuma za predmetno krivično djelo, shodno čl. 45. i 46. Krivičnog zakonika Crne Gore, pa je stoga kazna zatvora u trajanju od 1 (jedne) godine i 9 (devet) mjeseci, srazmjerna stepenu krivice optuženog i težini počinjenog krivičnog djela, te će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to 20 pakovanja sa opojnom drogom marihuanom u količini od 20.137,5 gr koja opojna droga se ima uništiti po pravosnažnosti presude donijete na osnovu sporazuma o priznanju krivice.

Na osnovu čl. 482. Zakona o krivičnom postupku, u vezi čl. 112. i 113. st. 1. Krivičnog zakonika Crne Gore, sud je obavezao optuženog da imovinsku korist stečenu krivičnim djelom u iznosu od 150,00 eura uplati u budžet Crne Gore, u roku od 15 dana od dana donošenja ove presude, pod prijetnjom prinudne naplate.

Shodno članu 51. Krivičnog zakonika Crne Gore, sud je optuženom u izrečenu kaznu zatvora uračunao vrijeme provedeno u pritvoru počev od 23.05.2021. godine od 04,40 časova, pa nadalje dok pritvor bude trajao.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime na ime paušala Višem državnom tužilaštvu u Podgorici i sudskog paušala Višem sudu u Podgorici iznos od po 50,00 eura i troškova nagade i nužnih izdataka branioca po službenoj dužnosti adv. B.S. iznos od 750,00eura, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice, dok će o ostalim troškovima sud odlučiti naknadno posebnim rješenjem, po pribavljanju podataka o njivoj visini.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 10.11.2021.godine
Zapisničar PREDSJEDNIK VIJEĆA-SUDIJA
Novčić Slobodanka, s.r. Tabaš Predrag, s.r.

PRAVNA POUKA
Protiv ove presude nije dozvoljena žalba
Tačnost otpravka ovjerava namještenik suda
Novčić Slobodanka