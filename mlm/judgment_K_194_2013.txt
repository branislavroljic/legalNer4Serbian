K.br. 194/13
U IME CRNE GORE
OSNOVNI SUD U NIKŠIĆU, kao prvostepeni krivični, sudija Vujačić Vukota, uz sudjelovanje Mirković B.e, kao zapisničara, u krivičnom predmetu okrivljenog G. Ž.o, zbog kriv. djela ugrožavanje sigurnosti iz čl.168 st.1. KZ, po optužnom predlogu ODT-a Nikšić Kt.br.425/12 od 29.05.2012.g., nakon dovršenog glavnog i javnog pretresa, dana 29.05.2013.g., u prisustvu zastupnika ODT-a Ivanišević Ivane , okrivljenog G. Ž.a, njegovog branioca advokata M. V.e, donio je i istog dana javno objavio

P R E S U D U
Okrivljeni G. Ž.O,od oca O i majke V rođene V rođen xxxxx. godine u N sa prebivalištem u mjestu rođenja – xxxxx, državljanin Crne Gore po zanimanju vozač, završio srednju saobraćajnu školu, oženjen – otac troje djece, lošeg imovnog stanja, ranije neosuđivan,
Na osnovu čl.373 st. 1. tač.2. Zakonika o krivičnom postupku
OSLOBAĐA SE OD OPTUŽBE
Da je:

Dana 02.05.2012. godine, u Nikšiću, ispred porodičnog stana oštećenog K. V.a koji se nalazi u naselju Studenca ugrozio sigurnost oštećenog K. V.a prijetnjom da će napasti na njegov život i tijelo, a na način što mu je uputio riječi prijetnje »Vidjećemo se još, kad se ovo završi iščupaću ti grkljan«,
- čime bi učinio krivično djelo ugrožavanje siguranosti iz čl.168 st.1.Krivičnog zakonika,
Nije bilo troškova krivičnog postupka, koji bi padali na teret budžetskih sredstava ovog suda.

O b r a z l o ž e n j e
ODT u Nikšiću svojim optužnim predlogom Kt. br. 425/12 od 29.05.2012. godine stavio je na teret okrivljenom G. Ž.u izvršenje krivičnog djela ugrožavanje sigurnosti iz čl.168 st.1.Krivičnog zakonika, pa je zastupnik ODT-a Nikšić, Ivanišević Ivana, zastupajući optužni akt na glavnom pretresu u cjelosti ostao pri istom, predlažući sudu da okrivljenog oglasi krivim i osudi po zakonu.

Okrivljeni G. Ž.o u svojoj odbrani nije priznao izvršenje krivičnog djela koje mu je stavljeno na teret i krivicu za isto, objašnjavajući da se dana 02.05.2012. godine oko 18,00 časova nalazio ispred svojih kućnih vrata u naselju Studenca gdje je popravljao jedno vozilo, da je u njegovoj blizini bila njegova supruga V.a, zet Đ. B.o i njegov sin sa ostalom djecom, kod je kod njih došao K. V.o i bez ikakvog razloga uputio mu riječi:“Džukelo jedna, nikad više ovdje upaliti nećeš“, da je onda V.o prišao kolima koje je popravljao i spuštajući sa treskom haubu od tih kola rekao mu:“Ja sam policajac, ja mogu sve“. Dalje je naveo da je K. V.o krenuo ispruženim rukama u njegovom pravcu, da je on pomislio da hoće fizički da ga napadne i da se zbog toga izmakao put kućnih vrata, i da je K. krenuo za njim, da je tada između njih stao njegov sin N., da N K. V.o udara po ruci, da se tada uključila njegova supruga i njegov zet Đ. B.o koji je V.u kazao „neka V.o, šta to radiš“ da je tada K. uzeo telefon i pozvao policiju i navodi da on te prilike K. V.u nije uputio bilo kavke riječi prijetnje, pa ni prijetnju „Vidjećemo se kad se ovo završi, isčupaću ti grkljan“.

U dokaznom postupku sud je neposredno saslušao svjedoka – oštećenog K. V.a, svjedoke Đ. B.a, K. M , G. N , G. V.u i G. M.a, i pročitao izvod iz kaznene evidencije na ime okrivljenog izdat od UP PJ Nikšić broj 1388 od 11.06.2012. godine.

Analizirajući provedene dokaze pojedinačno i u njihovoj medjusobnoj povezanosti, dovedeći ih u vezu sa navodima optužbe i odbranom okrivljenog, Sud je našao da se na osnovu dokaza provedenih u predmetnom postupku ne može na nesumnjiv način utvrditi da je okrivljeni počino krivično djelo, koje mu je stavljeno na teret optužbom, pa je istog oslobodio od optužbe sa sledećih razloga:

Svjedok oštećeni K. V.o u svojoj izjavi u bitnom je naveo da je dana 02.05.2012. godine oko 18,00 časova, opomenuo okrivljenog G. Ž.a da prekine sa stvaranjem buke, ali da je tada G. Ž.o krenuo u njegovom pravcu dižući ruke u vis i govoreći mu da on njemu ne može naređivati i da će on od sada još više to raditi, i da ga je u jednom momentu Ž.o uhvatio za majicu i odgurnuo, pri tom mu govoreći: : »Džukelo jedna, daću ja tebi«. Naveo je da je tada, iz kuće izašla supruga Ž.ova, ,V.a, njegov sin N. i zet Đ. B.o, te da su mu V.a i N. upućivali pogrdne riječi, dok ga je N. hvatao za majicu i gurao, i da je pri tom Đ. B.o uspio da njega, V.a,odgura i da spriječi da dođe do tuče, i da mu je okrivljeni G. Ž.o u jednom trenutku dok je sve to trajalo rekao: »Vidjećemo se još, kad se ovo završi, iščupati ću ti grkljan«, od kojih riječi se osjetio ugroženim, da je osjetio strah za sebe i za svoju porodicu. Oštećeni je objasnio da u početku nije bilo potrebe da zove policiju, pošto je smatrao da će okrivljenog G. Ž.a odvratiti od popravljanja vozila u njegovom komšiluku, a tek kada je postalo ozbiljnije i kada su fizički nasrnuli na njega on je pozvao policiju. Istakao je, da je smatrao da će okrivljeni realizovati prijetnje i da će ga povrijediti, da nije bukvalno shvatio da će mu Ž.o iščupati grkljan, a da je takva prijetnja kod njega uvećala strah zbog činjenice da je prije nekoliko godina imao tešku povredu u vidu frakture lobanje, a što je okrivljeni znao. Objasnio je, da je te kritične prilike samo u jednom momentu pomenuo riječ policajac i to samo u momentu kada ga je okrivljeni G. uhvatio za majicu i odgurnuo, i da je on tada rekao okrivljenom: »Prekini sa tim, napadaš policajca«.Istakao je da mu je G. Ž.o i ranije pravio probleme, vršeći popravku vozila ispod njegovih prozora, a na kraju se pridružio krivičnom gonjenju protiv okrivljenog.

Svjedok Đ. B.o u svojoj izjavi je naveo da je dana 02.05.2012. godine bio na licu mjesta kad je Ž.o popravljao vozilo, kad je u jednom momentu došao oštećeni K. V.o, koji je prišao vozilu i okrivljenom G. Ž.u i započeo svađu sa njim. Naveo je da je oštećeni K. dohvatio rukom držač od haube, isti spuštio, a zatim haubu zatvorio i uputio riječi G. Ž.u: »Šta ćeš ti ovdje, ostavi me na miru« da se tada umiješao Ž.ov sin N., pa su N. i on stali između K. V.a i okrivljenog G.a, da bi K. V.o udario N po rukama i rekao mu »Šta ćeš ti«. U jednom trenutku se umiješala i supruga G. Ž.a, da bi zaštitila sina, ali je K. i nju odgurnuo, pominjući da je policajac i da mu niko ništa ne može. Na kraju je svjedok Đ. istakao da nikakve riječi prijetnje G. Ž.o nije uputio K. V.u, da mu nije uputio riječi »Vidjećemo se mi još, isčupaću ti grkljan« osim što je rekao »Ne možeš mi zabraniti da popravljam kola ovdje, da vidimo da li možeš zabraniti da popravljam kola ovdje«.

Svjedok G. V.a u svojoj izjavi je navela da se kritičnom prilikom nalazila ispred stana sa svojom porodicom, dok je sa njima bio i Đ. B.o sa svojim maloljetnim sinom. Navela je da je njen suprug, okrivljeni G. Ž.o stajao ispred vrata pokušavajući da upali jedno vozilo na kom je bio podigao haubu, kada je došao K. V.o, kad je žurno prišao njenom suprugu i kolima pri tom govoreći Ž.u »Džukelo jedna, nećeš ga više tu paliti«, da bi mu njen suprug Ž.o odgovorio »A zašto ko će mi to zabraniti«,a da mu je to K. odgovorio: »Ja ću ti to zabraniti, ja mogu sve, ja sam policajac«, i da je nakon toga K. V.o sa treskom spuštio haubu vozila i odgurnuo njenog supruga Ž.a. Dalje je navela da se u tom trenutku umiješao i njen sin, da ga je K. udario po ruci, zbog čega se i ona umiješala, ali je K. i nju odgurnuo, a da je u jednom momentu oštećeni K. stavio ruku u džep, izvadio mobilni telefon,a u razgovoru nekom rekao: »Ovdje K., vaš kolega, napalo me je više njih, ovdje u Studencima, dođite, molim vas«, nakon čega je došla policija. V.a je na kraju istakla da njen suprug te prilike, nije upućivao K. V.u neke riječi prijetnje, da mu nije govorio »vidjećemo se još, kad se ovo završi iščupaću ti grklian«.

Svjedok G. N. je u svojoj izjavi naveo da se kritičnog dana nalazio ispred stana gdje je njegov otac, G. Ž.o popravljao vozilo, kada mu je žurno prišao K. V.o i rekao mu: »Džukelo jedna, nećeš ga više ovdje popravljati«, da je zalupio haubu na tim kolima, da jeŽ.o tada rekao »ko će mi to zabraniti« kada mu je K. odgovorio «ja ću ti zabraniti, ja sam policajac, ja mogu sve, ja sam policajac«, da je stao da gura Ž.a , da je tada on, N. stao između njih i da je njega tu V.o udario po ruci, zbog čega je prišla i njegova majka koju je K. takođe odgurnuo. Posebno je N. istakao da nikakve riječi prijetnje tog dana njegov otac G. Ž.o nije uputio K. V.u.

Svjedok G. M. je u svojoj izjavi naveo da je kritičnom prilikom poslovao nešto oko kamiona koji je bio udaljen desetak metara od kola na kojima je radio G. Ž.o, da bi u momentu kada se popeo na kamion čuo galamu i shvatio da se svađaju okrivljeni G. i oštećeni K., a zatim i vidio kako se svađaju, nakon čega su odmah došli Ž.ova supruga i sin iz kuće, dok je u neposrednoj blizini bio sa njima i Đ. B.o. Naveo je da sa mjesta gdje se nalazio nije mogao da vidi vrata, ni vrata stana G. Ž.a, ali je čuo i vidio kako Ž.ova supruga govori pogrdne riječi oštećenom K. V.u i kako se G. N. zalijeće put K. V.a, ali nije čuo da je G. Ž.o uputio neke riječi prijetnje K. V.u, nije čuo da mu je uputio neku prijetnju, u smislu »iščupaću ti grkljan«.

Svjedok K. M u svojoj izjavi je navela da je kritične prilike bila u spavaćoj sobi, dok je ispred prozora spavaće sobe kao i svaki dan radio oko nekih kola okrivljeni G. Ž.o, da je onda do G. Ž.a došao njen suprug V.o i istom rekao da više ne može tako da radi, da prestane sa popravkom vozila na tom mjestu, i da je tada došlo do rasprave između njih dvojice. Istakla je da je okrivljeni G. rekao njenom suprugu da će i dalje da popravlja kola, i da je u jednom trenutku G. Ž.o rekao njenom suprugu da će mu iščupati grkljan.

Okrivljeni G. Ž.o negira izvršenje krivičnog djela, koje mu je stavljeno na teret, kad između ostalog jasno navodi da se dana 02.05.2012. godine oko 18,00 časova nalazio ispred svojih kućnih vrata u naselju Studenca gdje je popravljao jedno vozilo, kad je došao K. V.o i bez ikakvog razloga uputio mu riječi: “Džukelo jedna, nikad više ovdje upaliti nećeš“,da je onda V.o prišao kolima koja je on, Ž.o popravljao i spuštajući sa treskom haubu od tih kola rekao mu: “Ja sam policajac, ja mogu sve“, da je onda K. V.o krenuo ispruženim rukama u njegovom pravcu, da je on pomislio da hoće fizički da ga napadne i da se zbog toga izmakao put kućnih vrata, i da je K. krenuo za njim, da je tada između njih stao njegov sin N., kog K. V.o udara po ruci, da on te prilike K. V.u nije uputio bilo kavke riječi prijetnje, pa ni prijetnju „Vidjećemo se kad se ovo završi, isčupaću ti grkljan.“
Ovakva odbrana nije neosnovana i neutemeljena, kad se ima u vidu prije svega iskaz Đ. B.a, koji jasno, u suštini navodi, da je tog dana Ž.o popravljao vozilo, i da je u jednom momentu došao oštećeni K. V.o, koji je prišao i započeo svađu sa Ž.om, da je pri tom K. V.o dohvatio rukom držač od haube, isti spuštio, a zatim haubu zatvorio i uputio riječi G. Ž.u: »Šta ćeš ti ovdje, ostavi me na miru« da se tada umiješao Ž.ov sin N., pa su N. i on, B.o, stali između K. V.a i okrivljenog G.a, kada je K. V.o udario Nikolu po rukama i rekao mu »Šta ćeš ti«, da se u jednom trenutku umiješala i supruga G. Ž.a, da je K. i nju odgurnuo, ističući da je policajac i da mu niko ništa ne može, i da nikakve riječi prijetnje G. Ž.o nije uputio K. V.u te prilike, jer, jasno je, Đ. B.o svojim kazivanjem podkrepljuje navode okrivljenog.

A odbrana okrivljenog G. Ž.a i jasno i uvjerljivo kazivanje svjedoka Đ. B.a, je u bitnom, u saglasnosti sa iskazom svjedoka G. Nikole i G. V.e.

Naime i G. N. i G. V.a, navode da je K. V.o započeo svađu, iz njihovih iskaza da se zaključiti da se ponašao agresivno, da je zalupio haubu na kolima koja je Ž.o popravljao, da se obratio Ž.u uvredljivim i i zapovjedničkim tonom rekavši mu »Džukelo jedna, nećeš ga više ovdje popravljati, paliti, da je na Ž.ovu opasku» ko će mi to zabraniti« kazao, naglasio da je on policajac i i da može sve, i da će on to uraditi, da je te prilike i odgurnuo-gurao Ž.a, da je pri tom Nikolu, kad je stao između njih, udario po ruci, zbog čega se i V.a umiješala, i da je pri tom i nju odgurnuo, i saglasno ističu da nikakve riječi prijetnje tog dana G. Ž.o nije uputio K. V.u.

Iskaz svjedoka G. M.a kada se radi o bitnim i odlučnim činjenicama, nije suprotan onom što navode okrivljeni G. Ž.o i svjedoci B.o, V.a i N.. Tako ovaj svjedok jasno navodi da je sa rastojanja od desetak metara, dakle sa relativno bliskog rastojanja, čuo galamu i shvatio da se svađaju okrivljeni G. i oštećeni K., da je onda i vidio kako se svađaju, ali je jasan i kad je ustvrdio da nije čuo da je te prilike G. Ž.o uputio neke riječi prijetnje K. V.u, u smislu »iščupaću ti grkljan«.

Imajući sve što je naprijed rečeno, sud kazivanje oštećenog K. V.a kad on navodi da je tog dana opomenuo okrivljenog G. Ž.a da prekine sa stvaranjem buke, da je tada Ž.o krenuo u njegovom pravcu dižući ruke u vis i govoreći mu da on njemu ne može naređivati i da će on od sada još više to raditi, i da ga je Ž.o u jednom momentu uhvatio za majicu i odgurnuo, pri tom mu govoreći: »Džukelo jedna, daću ja tebi«, da ga je potom V.a vrijeđala i da ga je N. gurao i da mu je okrivljeni G. Ž.o u jednom trenutku rekao: »Vidjećemo se još, kad se ovo završi, iščupati ću ti grkljan«, budući da je u potpunosti kontradiktorno onom što navode okrivljeni i svjedoci Đ. B.o, G. V.a i N., i pošto očigledno nije potvrđeno onim što u bitnom navodi svjedok G., odbio kao neosnovano i neargumentovano.

Sud je svakako cijenio i analizirao iskaz svjedoka K. M koja navodi da je kritične prilike bila u spavaćoj sobi, kada je do G. Ž.a došao njen suprug V.o i istom rekao da više ne može tako da radi, da prestane sa popravkom vozila na tom mjestu, i da je tada došlo do rasprave između njih dvojice da je okrivljeni G. rekao njenom suprugu da će i dalje da popravlja kola, i da je u jednom trenutku G. Ž.o rekao njenom suprugu da će mu iščupati grkljan, pa je zaključeno da ona u mnogom, kao očevidac tog događaja, ne potvrđuje ono što njen suprug, oštećeni navodi. Tako ona ne potvrđuje V.ove navode » da je Ž.o krenuo u njegovom pravcu dižući ruke u vis i govoreći mu da on njemu ne može naređivati i da će on od sada još više to raditi, i da ga je u jednom momentu Ž.o uhvatio za majicu i odgurnuo, pri tom mu govoreći: »Džukelo jedna, daću ja tebi«, da ga je potom V.a vrijeđala i da ga je N. gurao« A to što ona navodi da je Ž.o te prilike uputio njenom suprugu prijetnju da će mu isčupati grkljan, sud u kontekstu ukupnog njenog kazivanja i naravno svega gore zaključenog, ne prihvata. Zato sud odbacuje iskaz svjedoka K. M cijeni ga kao subjektivan, i kao sračunato dat, sa željom da stane na stranu svog suprugua oštećenog K. V.a i da oteža položaj okrivljenog G. Ž.a, da tako doprinese da on bude osudjen.

Iz svega naprijed izloženog i objašnjenog, nesumnjiivo se nameće zaključak da nije dokazano, da je tog kritičnog dana G. Ž.o uputio oštećenom K. V.u riječi prijetnje »Vidjećemo se još, kad se ovo završi iščupaću ti grkljan«.

A sem toga, način na koji je sve počelo i način na koji se sve desilo po kazivanju oštećenog i slijed radnji tog događaja, kako to sve on predstavlja i njegovo samo poimanje tog događaja i način na koji on reaguje na pojedine radnje tog događaja, (sve po njegovom kazivanju) za sud izazivaju dilemu: da li je ta prijetnja bila ozbiljna, da li je bila objektivno podobna da kod oštećenog izazove strah i ugroženost i da li se zaista oštećeni osjetio ugroženim, da li je osjetio strah i da li mu je ugrožena sigurnost, ili se samo tako izjašnjava jer ima motiv da tako tereti okrivljenog, budući da su, nesporno, u lošim odnosima.

Dakle, za ovakvo rezonovanja sud nalazi uporište u samim navodima oštećenog K. V.a, kad on objašnjava da je opomenuo okrivljenog G. Ž.a da prekine sa stvaranjem buke, da je tada Ž.o krenuo u njegovom pravcu dižući ruke u vis i govoreći mu da on njemu ne može naređivati i da će on od sada još više to raditi, i da ga je Ž.o u jednom momentu uhvatio za majicu i odgurnuo, pri tom mu govoreći: »Džukelo jedna, daću ja tebi«, da su ga potom V.a i N. vrijeđali i da ga je N. hvatao za majicu i gurao i da je pri tom Đ. B.o uspio da njega, V.a, odgura i da spriječi da dođe do tuče, da mu je okrivljeni G. Ž.o u jednom trenutku, dok je sve to trajalo rekao: »Vidjećemo se još, kad se ovo završi, iščupaću ti grkljan, i gdje posebno objašnjava da u početku nije bilo potrebe da zove policiju, pošto je smatrao da će okrivljenog G. Ž.a odvratiti od popravljanja vozila u njegovom komšiluku, a tek kada je postalo ozbiljnije i kada su fizički nasrnuli na njega da je pozvao policiju, koje navode da bi se razriješila ova dilema, valja analizirati.

Tako, kao prvo, ne smije se zanemariti objektivno ponašanje oštećenog, isto se mora analizirati da bi se mogla utvrditi objektivna ozbiljnost prijetnje, a analizom nalazimo da je oštećeni K. V.o došao do okrivljenog, opomenuo ga da ne stvara buku popravljanjem automobila, te da s toga okrivljeni G. reaguje. Dakle, V.o je, može se slobodno reći, tog dana, tom opomenom, sve započeo. A sem toga, iz onog , gdje oštećeni kaže » da je je pri tom Đ. B.o uspio da njega, V.a, odgura i da spriječi da dođe do tuče, da se zaključiti da on, oštećeni K. V.o, nije u svom tom dešavanju bio pasivan, već da je čak bio i raspoložen za tuču, da ih u tome nije spriječio svjedok Đ..

Dalje, kad se imaju u vidu cjelina V.ovih riječi: -da ga je Ž.o u jednom momentu uhvatio za majicu i odgurnuo, pri tom mu govoreći: »Džukelo jedna, daću ja tebi«, da su ga potom V.a i N. vrijeđali i da ga je N. hvatao za majicu i gurao i da je pri tom Đ. B.o uspio da njega, V.a, odgura i da spriječi da dođe do tuče, da mu je okrivljeni G. Ž.o u jednom trenutku, dok je sve to trajalo rekao: »Vidjećemo se još, kad se ovo završi, iščupaću ti grkljan«- i fragmenat njegovog iskaza koji u suštini glasi: -Tek kasnije kada je stvar postala ozbiljnija, kada su fizički nasrnuli na mene ja sam pozvao policiju- , onda postaje jasno (po kazivanju oštećenog) da okrivljeni G. Ž.o, oštećenom K. V.u upućuje prijetnju : »Vidjećemo se još, kad se ovo završi, iščupaću ti grkljan«, da odmah na tu prijetnju oštećeni ne reaguje već nastavlja raspravu sa okrivljenim i tek kad okrivljeni i „njegovi“ fizički nasrću na njega on poziva policiju.Tako se nameće logičan zaključak da kod oštećenog strah i ugroženost nijesu izazvale ovdje sada citirane riječi prijetnje, koje su mu kako on kaže upućene, nego, eventualno fizički napad, koji svakako nije obuhvaćen optužbom tužioca.

U prilog ovakvom zaključku je i činjenica da one predhodno izgovorene riječi, K. V.u„ džukelo jedna daću ja tebi“, od strane okrivljenog, u momentu kad ga je okrivljeni uhvatio za majicu i kad ga je odgurnuo, bez obzira što imaju prizvuk prijetnje, ne izazivaju neku posebnu pažnju kod oštećenog, kao na one druge, navodne, riječi prijetnje (one iz izreke ove presude). A samo malo kasnije kaže da ga je ta druga prijetnja uplašila. I tu se postavlja pitanje kako i zašto, kad i ona prva prijetnja ima u sebi moglo bi se reći istu ili sličnu „opasnost“, jer i sam oštećeni kaže da nije onu prijetnju »Vidjećemo se još, kad se ovo završi, iščupaću ti grkljan«, shvatio bukvalno-da će mu zaista okrivljeni isčupati grkljan.

Tako, za nekog ko je sve inicirao-započeo, za nekog ko je u svom tom dešavanju raspoložen za tuču, i koga drugi sprečavaju da do nje ne dođe, za nekog ko je pozvao policiju »Tek kasnije kada je stvar postala ozbiljnija, kada su fizički nasrnuli na mene“ a ne u momentu kad mu je rečeno, upućeno: »Vidjećemo se još, kad se ovo završi, iščupaću ti grkljan«, ne može se reći, sa gledišta realnog životnog iskustva, da su te riječi prijetnje bile objektivno podobne da izazovu kod njega, strah i osjećaj ugroženosti. Konačno, logično bi bilo da neko čiji je život ugrožen, prijetnjom da će mu se iščupati grkljan, napusti lice mjesta čim su mu te riječi upućene. A to, kao što je gore rečeno, ne čini oštećeni. S toga mu sud ne vjeruje kad kaže da je od onih prijetnji osjetio strah.

Sud je odbio predlog branioca okrivljenog kojim je traženo suočenje svjedoka G. Nikole sa svjedokom G. M.om i svjedokom K. M a na okolnosti redosleda događanja te kritične prilike,i predlog okrivljenog kojim je traženo suočenje K. Maje i svjedoka G. V.e a na okolnosti-činjenicu da li su od strane njegove supruge V.e i njegovog sina N upućivane kletve K. V.u i njegovoj porodici, jer je, po nalaženju suda utvrđivanje tih činjenica suočenjem ili pak na drugi način irelevantno kad je u pitanju odluka u ovoj pravnoj stvari pa bi stoga tražena suočenja vodila bespotrebnom odugovlačenju postupka
Na osnovu svega prednjeg izloženog, sud je okrivljenog K. V.a,usljed nedostatka sigurnih dokaza, da je on počinio krivično djelo, koje mu je stavljeno na teret, da je dana 02.05.2012. godine, u Nikšiću, ispred porodičnog stana oštećenog K. V.a koji se nalazi u naselju Studenca ugrozio sigurnost oštećenog K. V.a prijetnjom da će napasti na njegov život i tijelo, a na način što mu je uputio riječi prijetnje »Vidjećemo se još, kad se ovo završi iščupaću ti grkljan«,, .na osnovu čl.373 st.1. tač.2. Zakonika o krivičnom postupku, istog oslobodio od optužbe.

S obzirom na navedene razloge i na odredbu člana 3 stav 3 ZKP-a kojom je propisano da sumnju o postojanju činjenice koja čini obilježje krivičnog djela ili od koje zavisi primjena neke odredbe krivičnog zakonodavstva, sud rješava na način koji je povoljniji za okrvljenog, sud je okrivljenog na osnovu člana 373 st. 1. tač. 2. Zakonika o krivičnom postupku oslobodio od optužbe, smatrajući da ista nije dokazana.

Troškova krivičnog postupka nije bilo, a isti bi u slučaju da su postojali shodno čl.230 ZKP-a padali na teret budžetskih sredstava ovog suda.

OSNOVNI SUD U NIKŠIĆU, dana 29.05.2013. g.

Zapisničar S U D I J A
Mirković B.e, s.r. Vujačić Vukota,s.r.

Za tačnost otpravka tvrdi i ovjerava
službenik suda
PRAVNA POUKA:Protiv ove presude nezadoviljna stranka ima pravo žalbe u roku od 8 dana, od dana prijema iste preko ovog suda Višem sudu u Podgorici.

Primjerak rješenja dostaviti:

ODT-u
Okrivljenom
Braniocu okrivljenog
Punomoćnu oštećenog i oštećenom
U spise
S U D I J A
POSTUPLJENO: 29.05.2013.g.