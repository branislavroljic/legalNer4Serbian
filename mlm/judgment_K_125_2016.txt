K.br. 125/16
U IME CRNE GORE
Osnovni sud u Kolašinu kao prvostepeni krivični, po predsjedniku suda B. Arsenu kao sudiji pojedincu, uz učešće zapisničara Mrdak Ljiljane,u krivičnom predmetu protiv okrivljenog B. B.a iz K., zbog krivičnog djela izazivanje opšte opasnosti iz čl. 327 st. 1 Krivičnog zakonika,po optužnom predlogu ODT iz Kolašina Kt.br. 39/16 od 10.11.2016. godine, nakon održanog glavnog javnog pretresa dana 11.04.2017. godine u prisustvu rukovodioca ODT Kolašin Grujić Vojislava, okrivljenog B. B.a i njegovog branioca adv. B. B. te oštećenog B. B., donio je i javno objavio,-
P R E S U D U
Okrivljeni:

B. B., JMBG ... od oca N. i majke D., rođene K., rođen ... godine u K., sa prebivalištem u K.- selo R. - G. M., Crnogorac, državljanin Crne Gore, govori crnogorskim jezikom, po zanimanju poljoprivrednik, razveden, otac četvoro djece, pismen, završio osnovnu školu, srednjeg imovnog stanja, osuđivan presudom Osnovnog suda u Podgorici K.br. 927/09 od 3.11.2009. godine zbog krivičnog djela iz čl. 399 KZ na uslovnu osudu i presudom Osnovnog suda u Kolašinu K.br. 83/12 od 1.11.2012. godine zbog krivičnog djela iz čl. 220 KZ na uslovnu osudu,
Na osnovu čl. 373 st.1 tačka 2 ZKP-a
OSLOBAĐA SE OD OPTUŽBE
Da je:

dana 7.08.2015. godine, u mjestu B. - Opština Kolašin, svjestan svoga djela, čije izvršenje je htio, znajući da je isto zabranjeno, požarom izazvao opasnost za imovinu čija vrijednost prelazi iznos od 20.000,00 € na način što je pomoću podesnog sredstva - upaljača ili šibice zapalio tri stoga sijena koja su se nalazila u neposrednoj blizini stambenog objekta, vlasništvo B. B., kojom prilikom je izgorjelo 20.000 kg sijena vrijednosti 2.000,00 € vlasništvo oštećenog, a pritom je nastala konkretna opasnost za stambeni i pomoćni objekat, vlasništvo oštećenog vrijednosti 63.000,00 €,
- čime bi izvršio krivično djelo izazivanje opšte opasnosti iz čl. 327 st. 1 Krivičnog zakonika.

Troškovi krivičnog postupka u iznosu od 814,38 € padaju na teret budžetskih sredstava.

Oštećeni B. B. upućuje se na parnični postupak radi ostvarivanja svog imovinsko-pravnog zahtjeva.

O b r a z l o ž e nj e
ODT iz Kolašina optužnim predlogom Kt.br. 39/16 od 10.11.2016. godine stavio je na teret B. B.u da je počinio krivično djelo izazivanje opšte opasnosti iz čl. 327 st. 1 Krivičnog zakonika.Rukovodilac ODT Kolašin Grujić Vojislav ostao je pri podnijetom optužnom aktu do okončanja glavnog pretresa ističući u završnoj riječi da je tokom postupka dokazano da je okrivljeni počinio krivično djelo koje mu se stavlja na teret, te predložio sudu da ga oglasi krivim i osudi po zakonu.

Okrivljeni B. B. u svojoj odbrani u bitnom je naveo da se dana 07.08.2015. godine u jutarnjim časovima nalazio na katunu Semolj gdje je čuvao koze negdje do 12,00 časova. Istog jutra pozvao ga je B. B. da mu pomogne oko izgradnje kupatila. Dok se vraćao sa Semolja susreo je B.a B.a koji je sjedio ispred kuće, pa je i B. B. pošao sa njim. Kod B. B.a su stigli negdje oko 12,30 časova i radili su cijeli dan, sve do 18,00 ili 18,30 časova. Nakon toga vozilom je nastavio kretanje glavnim putem prema Dragovića Polju kako bi svratio do svoje kuće u mjesto B.. Da bi došao do svoje kuće prošao je skretnicu prema kući B. B. koja je na nekih 100 m prije njegove kuće. Vozilo je parkirao ispred, ušao unutra i nije se zadržao više od 5 minuta, odnosno dok je uzeo neko meso iz zamrzivača i vratio se ponovo u vozilo gdje ga je čekao B. B.. Kada je parkirao vozilo prednjim dijelom je bio okrenut prema kući a ulazna vrata kuće su okrenuta prema putu pa je B. B. mogao da vidi kada je ušao i kada je izašao iz kuće, te bi sigurno mogao vidjeti da je izlazio iz kuće i udaljavao se prema kući B. B..Kada je vozilom prolazio pored kuće B. B., a prema svojoj kući, primijetio je dim ali ne u nekoj većoj mjeri i nije na to obraćao pažnju jer sa B. B.m ne govori. Naveo je da od svoje kuće ne može vidjeti cijelu kuću B. B., niti sijeno , niti štalu, a pogotovo što ne mora da prolazi pored njih, da bi došao do svoje kuće, sve pri činjenici da je kuća B. B. udaljena od glavnog puta negdje oko 100 m , za razliku od njegove koja je odmah pored glavnog puta.Na putu prema Semolju naišli su na parkiran kamion pa su se zaustavili i vidio je Ž. T. pored vozila.Dok su tu stajali naišli su sa kamionom M. B. i N.B. koji su se zaustavili, pa se sa njima zadržao ne više od 2 minuta, nakon čega je nastavio kretanje prema kući B. B.a gdje ga je i ostavio i nastavio put prema Semolju.U jednom trenutku ga je pozvao B. B. na mobilni telefon br. 069 443 550 sa broja 069 550 774 i to negdje oko 19,00 - 19,10 časova i rekao mu da " dimi u Dugoj njivi", kako se zove dio Redica gdje se nalazi njegova i kuća B. B.a. Rekao mu je da će se odmah vratiti i dogovorili su se da se nađu na glavnom putu. Kad su se sreli, odmah su naišli vozilom i B. B. i B. B. , a kad ih je B. B. pitao " šta gori zna li se " , B. B. je odgovorio da gori Rajku sijeno. Nakon toga je produžio put svoje kuće , a B. B. i B. B. su otišli pješke prema kući B. B.. Prolaskom pored skretanja prema B.voj kući vidio je da gore tri sijena i vidio je grupu ljudi koja je pokušavala da ugasi sijeno, a po vozilima koja su bila parkirana predpostavlja da su bili B. B., B. B., B. B. , V. B. , B. B., B. B., B. B. , B. B. , B. B. i B. B..Od svoje kuće je pozivao telefonom B. B.a i B. B. kako bi ih pitao o čemu se radi, a kako mu se nijesu javljali ponovo je sjeo u vozilo i bez zaustavljanja pošao do katuna Semolj gdje je stigao negdje oko 19,45 časova. Nije učestvovao u gašenju požara, a B. B. je jedino vidio kada je prošao vozilom u trenutku dok je razgovarao sa B. B.em i B. B.om na skretnici prema kući B. B.a. Navodi da nema nikakve veze sa paljenjem sijena B. B. i tvrdi da je to neko uradio baš na njegov račun jer je poznato da nije u dobrim odnosima sa B.m.

Branilac okrivljenog adv. B. B. u završnoj riječi istakao je da da tokom postupka nije dokazano da je B. B. počinio predmetno krivično djelo, a naročito uzimajući u obzir iskaze svjedoka B. B.a i B. B. koji potvrđuju da okrivljeni nije mogao izvršiti krivično djelo u vrijeme kada je isto izvršeno.Sa prednjeg je predložio da sud okrivljenog oslobodi od optužbe.

Sud je u dokaznom postupku saslušao oštećenog B. B., saslušao svjedoke B. B.a, B. B.a, B. B. i B. R., te na saglasan predlog stranaka pročitao iskaz svjedoka B. B.a dat pred ODT Kolašin 10.06.2016. godine,pročitao službenu zabilješku OB-i Kolašin od 17.08.2015. godine sa foto-dokumentacijom od 8.08.2015. godine, pročitao nalaz i mišljenje vještaka finansijske struke R. P. od 12.12.2015. godine, nalaz i mišljenje vještaka iz oblasti telekomunikacija B. P.od 14.12.2015. godine, nalaz i mišljenje vještaka građevinske struke R. Lj. od 18.12.2016. godine, nalaz i mišljenje vještaka iz oblasti zaštite od požara, eksplozija i eksplozivnih materija B. R. od 9.12.2015. godine i saslušao imenovanog vještaka na glavnom pretresu od 11.04.2017. godine, te izvršio uvid u izvod iz kaznene evidencije na ime okrivljenog B. B.a izdat od Ministarstva pravde CG.

Oštećeni B. B. u svom iskazu naveo je da se dana 7.08.2015. godine oko 19.45 časova nalazio na planini Javorje kada ga je pozvala supruga H.i rekla mu da gore njihova sijena kod kuće u selu B..Kada je došao do vozila primijetio je da mu je pokidano crijevo od kočnica pa nije mogao krenuti svojim vozilom.Tada je slučajno naišao njegov rođak B. M. koji ga je povezao do sela.Na putu je sreo B. B.a i B.a B.a koji su se kretali vozilom ''pasat'' iz pravca Redica prema Semolju, a na udaljenosti 3-4 km od njegove kuće.Kod kuće je zatekao da gore dva stoga sijena i jedna kopa u kojima se nalazilo ukupno 20.000 kg sijena.Požar su već pokušavali da ugase D. B., B. B., B. B., Đ.M., B. B., B. N., B. B. i još neki i istovremeno su branili da se isti ne prenese na kuću ili štalu obzirom da je kuća odatle udaljena 5-6 metara a štala 3 metra. Nije vidio ko je zapalio sijeno, ali tvrdi da je to uradio B. B. jer ga poznaje i zna čemu je sklon i šta je spreman da uradi nekome ko mu se zamjeri.Kuća B. B.a udaljena je od njegove svega 50m, sa istim nije u dobrim odnosima od maja 2014. godine i od tada ima probleme sa njim.Navodi da ima saznanja da je B. B. kritičnog dana bio u selu i radio kod B. B. sa B. B.om, te da je nakon završenih radova pošao do kuće gdje se određeno vrijeme zadržao, a što je bilo u vrijeme kada se desio požar.Da je nakon toga sreo na putu B. B.a, B.a B.a i N. B.a i da su razgovarali.Neki ljudi koji su učestvovali u gašenju rekli su mu da ih je B. B. zaustavljao kada se vratio sa Semolja i nudio im crijevo za gašenje požara i govorio da će sigurno njega optužiti da je zapalio sijeno.Pojasnio je da svoju tvrdnju da je B. B. zapalio sijeno ne zasniva na tome što ne govore duži vremenski period već na tome što zna na šta je isti spreman i šta može uraditi.

Svjedok B. B. u svom iskazu naveo je da je dana 07.08.2015 godine negdje oko jedan sat naišao B. B. iz pravca Semolja i pitao ga hoće li otići sa njim do B. B.a kako bi mu pomogao oko izgradnje vanjskog kupatila.Prihvatio je i zajedno su otišli do kuće B. B.a koja se nalazi u mjestu B., a gdje su se zadržali negdje do 18 ili 18,30 časova. Nakon što su završili radove pošli su do kuće B.a B.a kako bi B. uzeo nešto iz kuće.B. je parkirao vozilo a on je ostao da ga čeka u vozilu i ako ga je B. pozivao da kod njega kući piju rakiju.Gledao je B.a kada je izašao iz auta sve do ulaska u kuću gdje se nije puno zadržao, najviše do deset minuta ali se ne može precizno izjasniti. Čekajući B.a pričao je telefonom sa ćerkom i primjetio je kada se B. pri povratku nalazio na sredini puta od kuće do kola, ali nije vidio trenutak kada je izašao iz kuće jer nije obraćao pažnju. Pri povratku u vozilo vidio je da je B. B. donio neke kese sa mesom iz zamrzivača. Nakon toga B. je okrenuo vozilo i na nekih 200 metara od kuće B.a B.a na putu su vidjeli parkiran kamion "Dajc", pa su se zaustavili i vidjeli B. B., a nedugo za tim naišao je i B. B. i B. Nenad. Dok je bio ispred kuće B. B.a a ni kasnije pri susretu sa B. B.m nije primjetio da bilo šta gori u mjestu B.. Nakon razgovora sa B. B.m on i B. B. su pošli prema njegovoj kući. Nakon što ga je ostavio nije mu poznato kuda je B. B. otišao. Za paljenje sijena saznao je od B. B.a istog dana ili sjutri dan. B. B. mu je rekao da je B. R.izgorelo sijeno i da mu za malo nije i kuća izgorela. Njemu ništa nije poznato vezano za paljenje sijena kao ni ko bi to eventualno mogao uraditi. Navodi da mu je poznato gdje se nalazi kuća B. B. i tvrdi da B. B. nije mogao naknon izlaska iz kuće poći do kuće B. B. a da ga on ne primjeti, a isto tvrdi iz razloga što je mjesto gdje je B. parkirao vozilo bilo udaljeno od kuće nekih deset metara i nije bilo prepreka koje bi ga ometale da ga ne vidi.Pojasnio je da se nije odvajao od B. B.a osim za vrijeme dok je bio u kući.

Svjedok B. B. u svom iskazu naveo je da je dana 07.08.2015 godine svojim teretnim vozilom vršio prevoz drveta iz pravca Javorja prema Dragoviću Polju i na dijelu puta iznad sela B. u blizini repetitora zaustavio je vozilo jer je sreo B. B. koji je takodje upravljao teretnim vozilom, a što je bilo negdje oko 19,30 časova. Tada je primjetio neki dim iz pravca sela B., ali nije na to obraćao pažnju. U jednom trenutku putem je iz pravca Dragovića Polja naišao B. B. svojim putničkim vozilom, a sa njim je bio B. B.. Tu su se zadržali nekih 15 - 20 minuta, nakon čega je nastavio put prema Dragovića Polju i dolaskom do kuće B. B. vidio je da gore sijena i to sijeno koje je bilo složeno u jednoj kupi i dva stoga izmedju kuće i štale B. B.. Prvi je došao na lice mjesta i pokušavao je da gasi odnosno da brani da se požar ne prenese na štalu. Sa njim je bio i N.B., a nedugo zatim na licu mjesta je došao veći broj lica koja su učestvovala u gašenju požara. Tog dana nigdje više nije sretao B. B.a. Kuća B. B.a je udaljena od kuće B. B. nekih 50 - 60 metara. Nije vidio ko je zapalio sijeno ali je kasnije čuo od B. B. da je to uradio B. B..

Svjedok B. B. u svom iskazu naveo je da je dana 07.08.2015 godine vršio prevoz drveta sa planine Javorje prema Dragovića Polju zajedno sa B. B.om. Negdje oko 19,30 časova na putu su sreli B. B.a koji je upravljao vozilom "Pasat" , a sa njim je bio B. B.. Zaustavili su se pored njih i tu su popili po rakiju. Nakon toga B. B. je nastavio put prema Semolju, a B. B. je nastavio sa B. N.prema Dragovića Polju. Nedugo zatim pozvao ga je B. B. i rekao da mu kod kuće u mjestu B. gori sijeno , štala i kuća i da ide da gasi požar. Pošao je prema kući B. B. i tamo zatekao B. B.a i B. Nenada kako gase požar, pa im se pridružio zajedno sa B. M.. Nakon što su izgorela sijena B. B. razišli su se.Tog dana nije više vidjao B. B.a.Kuća B. B.a je udaljena od kuće B. B. nekih 50 metara.Nije mu poznato ko je zapalio sijeno B. B., a nije ni čuo ko bi mogao to uraditi.

Svjedok B. R. u svom iskazu je naveo da se kritičnog dana nalazio na katunu Javorje u šetnji sa bratom L. i drugovima B.om Đ. i M.Đ..Negdje u predvečernjim časovima nakon telefonskog razgovora B. Đ. mu je rekao da ga je pozvao B. V. i rekao da je zapaljeno sijeno njegovog oca.Rekao je B.u Đ.da je sijeno zapalio B. B., a što tvrdi zbog ranijeg ponašanja B. B.a i što zna da nije u dobrim odnosima sa njegovim ocem i što je spreman da uradi bilo šta, pa i da zapali sijeno njegovog oca. Poznato mu je da je B. toga dana bio u selu, ali nije vidio da je zapalio sijeno , niti je to od bilo koga čuo. Istog dana je sa ocem B.a Đ. sišao do mjesta B. gdje je vidio da je sijeno zapaljeno i da je dosta komšija učestvovalo u gašenju požara. B. B.a je istog dana sreo na lokalnom putu nedaleko od njihove kuće dok se kretao svojim vozilom od pravca Redica prema Semolju.

Svjedok B. B. u svom iskazu je naveo da mu je dana 07.08.2015 godine B. B. vršio prevoz sijena iz Semolja za selo Ubalac u Gornjoj Morači. Tog dana je negdje u popodnevnim časovima na putu koji vodi od Dragovića Polja prema Semolju sreo B. B.a koji je upravljao vozilom krećući se iz pravca Semolja prema mjestu B..Pozdravili su se i rekao mu je da ga je zvao B. B. i obavijestio ga da nešto dimi kod kuća B.a, a gdje se nalazi i kuća B.a B.a te da žuri da vidi šta je u pitanju. Nakon toga pošao je za njim i kada je došao do kuća B.a vidio je da gori sijeno B. B.a. Tu je bilo prisutno više lica koja su pokušavala da gase požar u čemu je i sam pomagao.B.a B.a je vidio prilikom prolaska ispred njegove kuće i isti se nalazio ispred svoje kuće gdje mu je i vozilo bilo parkirano.Nije mu poznato kako je došlo do paljenja sijena i ko je to eventualno uradio, te ni od koga nije čuo da je B. B. zapalio sijeno B. R. mada mi je poznato da isti nijesu u dobrim odnosima.

Sud je pročitao službenu zabilješku OB-i Kolašin od 17.08.2015. godine sa fotodokumentacijum od 8.08.2015. godine i utvrdio da je dana 7.08.2015. godine došlo do požara u porodičnom domaćinstvu B. B. u selu B. i to na tri stoga sijena u količini od oko 20.000 kg koja su se nalazila u neposrednoj blizini kuće i štale B. B..Izlaskom na lice mjesta konstatovano je da su kompletna sijena izgorjela u požaru, te da na licu mjesta nema drugih tragova osim tragova zapaljenih stogova sijena.Lice mjesta je fotografisano i sačinjen fotoelaborat iz kojeg se konstatuje mjesto gdje je izgorelo sijeno oštećenog.

Iz nalaza i mišljenja vještaka finansijske struke R. P. od 12.12.2015. godine utvrđeno je da tržišna vrijednost 20 hiljada kilograma sijena koje je izgorjelo u požaru iznosi 2.000,00 eura.

Iz nalaza i mišljenja vještaka iz oblasti telekomunikacija B.P. od 14.12.2015. godine utvrđeno je da je okrivljeni B. B. sa svog broja 069 443 550, dana 7.08.2015. godine ostvarivao komunikacije sa baznih stanica SlatinaB od 9,37,47 časova do 12,03,42 časova i od 20,49,21 časova do 22,25,14 časova, Dragovića Polje C od 13,00,05 časova do 20,34,01 časova i Morača C u 20,40,10 časova, a sve sa 14 različitih kontakata - brojeva telefona.

Iz nalaza i mišljenja vještaka građevinske struke R.Lj. od 18.12.2016. godine utvrđeno je da ukupna vrijednost porodično stambenog objekta i pomoćnog objekta- štale vlasništvo B. B. iznosi 63.000,00 eura.

Iz nalaza i mišljenja vještaka iz oblasti zaštite od požara, eksplozija i eksplozivnih materija B. R.od 9.12.2015. godine utvrđeno je da je požar na sijenu vlasništvo B. B. najvjerovatnije nastao kao posljedica namjere od strane NN lica koje je podesnim sredstvom (upaljačem, šibicom) zapalio sijeno i izazvao požar.Nastali požar doveo je u konkretnu opasnost kuću i štalu jer je obzirom na udaljenost od mjesta požara prijetila opasnost da se isti prenese na navedene objekte.Vještak je na glavnom pretresu pojasnio da je uzrok požara ljudski faktor i da nije moglo doći do samozapaljenja, te ne ostavlja drugu mogućnost osim da je isti nastao od strane NN lica koji je požar prouzrokovao otvorenim plamenom i to podesnim sredstvom (upaljačem ili šibicom). Nije se mogao precizno izjasniti o vremenu nastanka požara kritičnog dana jer je nalaz i mišljenje dao na osnovu spisa predmeta i naknadnog uviđaja na licu mjesta.

Sud je izvršio uvid u izvod iz kaznene evidencije na ime okrivljenog B. B.a izdat od Ministarstva pravde CG i utvrdio da je imenovani do sada osuđivan presudom Osnovnog suda u Podgorici K.br. 927/09 od 3.11.2009. godine zbog krivičnog djela iz čl. 399 KZ na uslovnu osudu i presudom Osnovnog suda u Kolašinu K.br. 83/12 od 1.11.2012. godine zbog krivičnog djela iz čl. 220 KZ na uslovnu osudu.

Nakon sprovedenog dokaznog postupka, cijeneći navode javne optužbe, odbrane , kao i izvedene dokaze kako pojedinačno tako i u njihovoj međusobnoj povezanosti, nije dokazano da je okrivljeni B. B. izvršio krivično djelo izazivanje opšte opasnosti iz čl. 327 st. 1 Krivičnog zakonika jer nijedan od provedenih dokaza nije pružio osnov da sud okrivljenog oglasi krivim i krivično-pravno odgovornim.Optužbom je stavljeno na teret okrivljenom da je dana 7.08.2015. godine, u mjestu B. - Opština Kolašin, svjestan svoga djela, čije izvršenje je htio, znajući da je isto zabranjeno, požarom izazvao opasnost za imovinu čija vrijednost prelazi iznos od 20.000,00€ na način što je pomoću podesnog sredstva - upaljača ili šibice zapalio tri stoga sijena koja su se nalazila u neposrednoj blizini stambenog objekta, vlasništvo B. B., kojom prilikom je izgorjelo 20.000 kg sijena vrijednosti 2.000,00 € vlasništvo oštećenog, kada je nastala konkretna opasnost za stambeni i pomoćni objekat, vlasništvo oštećenog vrijednosti 63.000,00 €. Naime, nesporno je da je oštećenom zapaljeno 20.000 kg sijena, te da je konkretnom prilikom prijetila neposredna opasnost po stambeni objekat i štalu oštećenog, što je sve potvrđeno službenom zabilješkom OB-i Kolašin, foto-dokumentacijom, nalazima i mišljenjema vještaka finansijske struke i vještaka građevinske struke, te nalazom i mišljem i pojašnjenjem vještaka iz oblasti zaštite od požara, eksplozija i eksplozivnih materija.Međutim nijednim provedenim dokazom okrivljeni B. B. nije doveden u vezu sa izvršenjem predmetnog krivičnog djela i nijednim provedenim dokazom nije opovrgnuta njegova odbrana u kojoj negira bilo kakvu vezu sa paljenjem sijena oštećenog. Navodi okrivljenog da je tog dana pomagao B. Petru a u društvu sa B.om B.em koji je bio sa njim prije, u vrijeme i nakon što se dogodilo paljenje sijena osim za kratko vrijeme dok je boravio u svojoj kući da uzme meso iz zamrzivača, a za koje vrijeme nije mogao otići do kuće oštećenog i što bi B. B. morao vidjeti obzirom da je čekao ispred kuće okrivljenog, potvrđeni su u cjelosti iskazom svjedoka B. B.a kao ključnog svjedoka u predmetnoj krivično-pravnoj stvari, koji svjedok decidno tvrdi da je praktično cijelog dana bio u društvu sa okrivljenim, te isključio mogućnost da je okrivljeni naknon izlaska iz svoje kuće mogao poći do kuće B. B. a da ga on ne primjeti, a obzirom na činjenicu da je bio udaljen od kuće okrivljenog svega desetak metara i da nije bilo prepreka koje bi ga ometale da ga vidi.Ni iskazima svjedoka B. B.a, B. B. i B. B.a nijesu ni u jednom dijelu opovrgnuti navodi odbrane niti okrivljeni B. B. doveden u bilo kakvu vezu sa izvršenjem krivičnog djela posebno pri činjenici da navedeni svjedoci izričito navode da su sretali zajedno B. B.a i B. B.a, te naveli da im nije poznato ko je zapalio sijeno B. B., niti im je poznato ko bi to mogao uraditi.Nalaz i mišljenje vještaka iz oblasti telekomunikacija nije bio od značaja za presuđenje u predmetnoj krivično-pravnoj stvari niti je mogao sudu pružiti bilo kakve činjenice od značaja za presuđenje a koje bi dovele okrivljenog u vezu sa izvršenjem krivičnog djela ili pak opovrgnule njegovu odbranu obzirom da je predmet vještačenja utvrđivanje koliko je komunikacija sa svog mobilnog telefona okrivljeni ostvario kritičnog dana i sa kojih baznih stanica je lociran, a riječ je malom području kretanja okrivljenog, pogotovo pri činjenici da je kuća okrivljenog udaljena svega 50m od kuće oštećenog, pa ga konkretno lociranje sa neke od baznih stanica ne može dovesti u bilo kakvu vezu sa izvršenjem predmetnog krivičnog djela.Iskaz oštećenog B. B. kao i iskaz svjedoka B. R.sina oštećenog, na kojima se praktično zasniva optužba, sud nije prihvatio .Naime niti oštećeni, niti svjedok nijesu bili u blizini kuće kada je sijeno zapaljeno, te su se izjasnili da nijesu vidjeli okrivljenog da je to učinio, niti su ga vidjeli u neposrednoj blizini lica mjesta. Njihove tvrdnje da je B. B. izvršio predmetno krivično djelo zasnivaju se na tome što ne govore duži vremenski period, te da znaju na šta je okrivljeni spreman i šta može uraditi, što sud nikako nije mogao prihvatiti posebno pri ocjeni svih izvedenih dokaza, naročito imajući u vidu primjenu instituta ''in dubio pro reo'' iz čl. 3 st. 3 ZKP-a, cijeneći da su navedene tvrdnje prije svega samo sumnja a ne odlučne činjenice koje ukazuju na okrivljenog kao izvršioca krivičnog djela.

Sa svega naprijed navedenog nedvosmislen je zaključak suda da nijedan provedeni dokaz nije pružio osnov da okrivljenog oglasi krivim i krivično-pravno odgovornim za krivično djelo pravno i činjenično opisano izrekom ove presude sa kojih razloga je sud okrivljenog u nedostatku dokaza oslobodio od optužbe shodno čl. 373 st. 1 tačka 2 ZKP-a.

Shodno čl.230 st.1 ZKP-a , a obzirom na činjenicu da je okrivljeni oslobođen od optužbe sud je odlučio da troškovi krivičnog postupka u iznosu od 814,38 € padaju na teret budžetskih sredstava.

Shodno čl. 239.st.3. ZKP-a sud je oštećenog B. B. uputio na parnični postupak radi ostvarenja svog imovinsko-pravnog zahtjeva.

Sa svega naprijed iznijetog odlučeno je shodno čl. 373 st. 1 tačka2 ZKP-a.

OSNOVNI SUD U KOLAŠINU,

Dana, 11.04.2017. godine
Zapisničar, PREDSJEDNIK SUDA
Mrdak Liljana s.r. B. Arsen s.r.

PRAVNA POUKA: protiv ove presude dozvoljena je žalba u roku od 8. dana od dana prijema pismenog odpravka. Žalba se podnosi Višem sudu u Bijelom Polju, a preko ovog suda.