K. br. 788/15
U IME CRNE GORE
Osnovni sud u Podgorici, sudija pojedinac Rade Ćetković, uz učešće samostalnog referenta Edine Kraje, kao zapisničara, u krivičnom postupku protiv okrivljenog Đ. M., zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, nakon javnog glavnog pretresa, održanog dana 18.12.2015. godine, u prisustvu zastupnice optužbe Marije Kažić i okrivljenog, istog dana izrekao je i objavio
P R E S U D U
Okrivljeni: Đ. M., JMB xxxxxxxxxxxxx, od oca Đ. i majke V., rođene Ć., rođen 10.08.19xx. godine u Podgorici, sa prebivalištem u Podgorici, Šipčanik bb, državljanin Crne Gore, razumije crnogorski jezik, koji je i njegov jezik, nezaposlen, oženjen, otac četvoro djece, pismen, završio 5 razreda osnovne škole, lošeg imovnog stanja, neosuđivan, protiv koga se ne vodi postupak za neko drugo krivično djelo,
Kriv je

Što je:

Tokom avgusta 2012. godine, u Podgorici, u naselju Šipčanik, postupajući protivno odredbi čl. 69 Zakona o uređenju prostora i izgradnji objekata, vršio rekonstrukciju postojećeg stambenog objekta, dimenzija u osnovi cca 6,0 x 5,0 metara, na način što je na istom sa istočne strane dozidao terasu dimenzija cca 6,0 x 2,0 metra, zatim nad etažom prizemlje izlio AB serklaže i AB ploču, postavio drvenu krovnu konstrukciju i šalung za simsove, te ozidao listre, a da prethodno za navedene radove nije pribavio građevinsku dozvolu, pri čemu je bio svjestan svog djela i htio njegovo izvršenje, znajući da je isto zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 982/15 od 30.11.2015. godine okrivljenom Đ. M. stavljeno je na teret izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnica optužbe je u završnoj riječi izjavila da ostaje u cjelosti pri podnijetom optužnom aktu, pa je imajući u vidu potpuno priznanje okrivljenog, predložila da ga sud oglasi krivim i osudi po zakonu.

Okrivljeni Đ. M. je u odbrani, datoj u prethodnom postupku i na glavnom pretresu, priznao izvršenje krivičnog djela stavljenog mu na teret i svoju krivicu. Naveo je da ima porodično imanje u Šipčaniku gdje živi sa suprugom i četvoro djece, te da je dugo vremena živio u jednoj staroj kući dimenzija 5 x 6 m, koja je vremenom postala neuslovna, pa je on negdje u toku ljeta 2012. godine, uz pomoć prijatelja i rodbine koji su mu dali novac odlučio na dogradi na staroj kući jedan dio dimenzija 7 x 8 m i terasu koja je bila površine 6 x 2 m. Sagradio je jedan sprat i na njega stavio ploču, postavio konstrukciju od drveta za krov, a za te radove nije prethodno pribavio dozvolu. Sjeća se da je u toku gradnje došao građevinski inspektor koji je izvršio inspekcijski pregled i konstatovao zatečeno stanje, ali se nije moga sjetiti šta je tačno od građevinskih radova bilo izvedeno u trenutku kontrole, ali zna da je inspektor sve to opisao u zapisniku, koji je on potpisao i čiju sadržinu ne spori. U vrijeme kada je došao inspektor on je izašao iz bolnice, jer je lošeg zdravstvenog stanja. Ima četvoro djece i nije više mogao da izdrži neuslovnost prostorije u kojoj su oni odrastali, pa je od priloga koje je dobio od svojih rođaka i prijatelja odlučio da im sagradi kuću kako bi imali gdje da spavaju i odrastaju. U završnoj riječi se zahvalio ljudima koji su mu omogućili da njegova djeca ne odrastaju i ne spavaju na blatu već da imaju normalne uslove za život, i rekao da mu je krivo što nije znao da mu je za izgradnju potrebna građevinska dozvola i obećao da će se truditi, da čim se stvore uslovi, legalizuje kuću i državi plati sve dažbine, pa je molio sud da sve ovo ima u vidu kada bude odlučivao o sankciji i da prema njemu bude što blaži.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 1441/2015 od 14.12.2015. godine na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni tokom avgusta 2012. godine, u Podgorici, u naselju Šipčanik, postupajući protivno odredbi čl. 69 Zakona o uređenju prostora i izgradnji objekata, vršio rekonstrukciju postojećeg stambenog objekta dimenzija u osnovi cca 6,0 x 5,0 m, na način što je na istom sa istočne strane dozidao terasu dimenzija cca 6,0 x 2,0 m metra, zatim nad etažom prizemlje izlio AB serklaže i AB ploču, postavio drvenu krovnu konstrukciju i šalung za simsove, te ozidao listre, a da prethodno za navedene radove nije pribavio građevinsku dozvolu.

Članom 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a tokom postupka je utvrđeno da okrivljeni nije imao navedenu dozvolu.

Okrivljeni je postupajući na navedeni način, bio svjestan svog djela i htio njegovo izvršenje, znajući da je za građenje objekta neophodno predhodno dobijanje građevinske dozvole, pa je preduzimajući radnju rekonstrukcije postojećeg stambenog objekta, protivno zakonskim propisima, bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela građenje objekta bez građevinske dozvole iz čl. 326a Krivičnog zakonika Crne Gore.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika Crne Gore, kao olakšavajuće okolnosti cijenio pobude zbog kojih je izvršio krivično djelo, odnosno da je građevinski objekat rekonstruisao radi rješavanja stambenog pitanja, njegov raniji život i s tim u vezi njegovu raniju neosuđivanost, koja je utvrđena uvidom u izvod iz registra kaznenih evidencija, njegove lične prilike, odnosno da je oženjen, otac četvoro djece, nezaposlen, lošeg imovnog stanja, njegovo držanje posle učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, shodno čl. 45 st. 1 tač. 1 i 46 st. 1 tač. 5 Krivičnog zakonika Crne Gore, okrivljenom ublažio kaznu ispod zakonom zaprijećenog minimuma, i utvrdio mu kaznu zatvora u trajanju od 3 (tri) mjeseca, nalazeći pritom da okrivljenom nije nužno izreći kaznu, već mu je primjenom čl. 53 i 54 Krivičnog zakonika Crne Gore, izrekao uslovnu osudu, nalazeći da će se ovom mjerom upozorenja uz rok provjeravanja od 1 (jedne) godine u dovoljnoj mjeri uticati da okrivljeni ubuduće ne vrši krivična djela, te da će se na taj način u cjelosti ostvariti svrha izricanja uslovne osude iz čl. 52 st. 2 Krivičnog zakonika Crne Gore a u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je obavezao da na ime troškova postupka plati iznos od 30,00 eura, a koji se odnosi na ime paušala kao dijela troškova krivičnog postupka, određenog prema trajanju i složenosti postupka i imovnom stanju okrivljenog, shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 18.12.2015. godine
ZAPISNIČAR S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja
Edina Kraja Rade Ćetković
Po primjerak presude dostaviti:

- ODT Podgorica
- Okrivljenom
- a/a
Postupljeno dana ________________
Namještenik suda_________________
PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja