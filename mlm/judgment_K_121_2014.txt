K. br. 121/14
U IME CRNE GORE
OSNOVNI SUD U CETINJU, kao prvostepeni krivični, po sudiji Jovović Željki, uz učešće Jovićević Vjere, kao zapisničara, u krivičnom predmetu protiv okrivljenog J. B. iz Cetinja, zbog krivičnog djela krađa iz čl. 239 st.1 Krivičnog zakonika, odlučujući po optužnom predlogu ODT-a Cetinje Kt. br. 90/14 od 17. 09. 2014. godine, nakon održanog glavnog i javnog pretresa dana 10. 11. 2014. godine, u prisustvu zastupnika optužbe Đ. M. savjetnika ODT-a Cetinje i okrivljenog J. B. donio je i istog dana javno objavio

P R E S U D U
Okrivljeni:

J. B. zvani "B.", od oca P. i majke M. rodjene M. rodjen 20.02.19...godine u Cetinju, gdje i prebiva, pismen, sa završenom srednjom školom, oženjen, otac dva punoljetna djeteta, lošeg imovnog stanja, neosudjivan
Kriv je

Što je:

U vremenskom periodu od 16.12.2013.godine do 14.01.2014.godine, u namjeri da oduzimanjem i prisvajanjem tudjih pokretnih stvari u iznosu od preko 150,00 eura, sebi pribavi protivpravnu imovinsku korist, iako svjestan da je oduzimanje i prisvanje tudjih pokretnih stvari zabranjeno, voljno protivpravno oduzeo i prisvojio električnu energiju, vlasništvo oštećene "E. CrneGore" AD Nikšić - E. Cetinje, u količini od 9.466,56 KWh, ukupne novčane vrijednosti od 540,40 eura, na način što je na električno brojilo marke "Enel", serijskog broja 12N4E5B2514651325, koje je bilo smješteno u razvodnom ormaru stambene zgrade i prethodno zbog neisplaćenog duga za isporučenu električnu energiju isključeno sa elektrodistributivne mreže, neovlašćeno djelovao eksternim električnim prenaponom, tako da električno brojilo nije registrovalo utrošenu električnu energiju, a elektroinstalacije u naznačenom objektu su se napajale električnom energijom, što su utvrdili ovlašćeni službenici "E." Cetinje, prilikom kontrole tog mjernog mjesta dana 14.01.2014.godine.

- čime je izvršio krivično djelo kradja iz člana 239 stav 1 Krivičnog zakonika Crne Gore
Pa mu Sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

S tim što mu utvrđuje kaznu zatvora u trajanju od 30 (trideset) dana i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 101,90 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e n j e
Optužnim predlogom ODT-a Cetinje Kt. br. 90/14 od 17. 09. 2014. godine stavljeno je na teret okrivljenom J. B. da je izvršio krivično djelo krađa iz čl. 239 st. 1 Krivičnog zakonika, pa je zastupnik optužbe u završnoj riječi istakao da u cjelosti ostaje pri podnijetom optuženom predlogu, te imajući u vidu jasno i potpuno priznanje krivice za počinjeno krivično djelo predložio je da sud okrivljenog J. B. oglasi krivim i osudi po zakonu, a da mu prilikom izbora krivične snakcije uzme u obzir tu olakšavajuću okolnost.

Okrivljeni J. B. je u svojoj odbrani u cjelosti priznao izvršenje krivičnog djela koje mu je stavljeno na teret i priznao krivicu, u bitnom navodeći da je stalno nastanjen u stanu koji se nalazi u ul. "Bajovoj" br..... u kojem živi sa bolesnom suprugom, koja je dva puta opeisana od karcinoma, ćerkom i dvije maloljetne unuke, starosti od pet i šest godina. Električno brojilo, koje se vodi na njegovo ime , nalazi se razvodnom ormanu u hodniku, u ulazu zgrade, sa brojilima ostalih vlasnika. Taj razvodni orman je uvijek zaključan, a svi stanari, koliko je njemu poznato posjeduju ključeve od njega, koji ključ i on posjeduje. U toku decembra mjeseca 2013 godine stiglo mu je pisano upozorenje od strane E. Cetinje u kojem je pisalo da, u koliko ne izmiri dug za utrošenu električnu energiju, koji je iznosio preko 3000 €, biće isključen sa ED mreže. Osam dana nakon prijema tog upozorenja isključen je sa elekstrodistributivne mreže. Obzirom da je bilo zimsko vrijeme i da su bile velike hladnoće, bio je bukvalno primoran da ode do ulaza u zgradu, otključa razvodni orman, gdje je uz pomoć jednog elektro uređaja djelovao na brojilo i na taj način ponovo vratio snadbijevanje električnom energijom u svom stanu. Sklopka je ostala u gornjem pložaju. U januaru mjesecu 2014 godine ponovo je isključen sa ED Mreže od strane radnika E. Cetinje, nakon čega je otišao do E. sa kojom je sklopio sporazum o priznanju i dinamici izmirenja duga za neovlašćeno utrošenu energiju. Uplatio je 200,00€ od kazne i duga, nakon čega mu je struja ponovo puštena u stan. Iskreno se kaje i žali zbog svega, i ponavlja da je na taj potez bio prinuđen zbog teške ekonomske situacije. U završnoj riječi je naveo da mu je žao što je izvršio ovo djelo, bio je pošten i priznao ono što je izvršio i očekuje da će i D. prihvatiti odluku sudskog vještaka a sud imati u vidu njegovo ponašanje.

Predstavnik oštećene je u završnoj riječi navela da se pridružuju krivičnom gonjenju protiv okrivljenog a ne postavlja imovinskopravni zahtjev protiv okrivljenog, iz razloga što je okrivljeni sa ED Cetinje sklopio ugovor, odnosno sporazum o priznanju, dinamici izmirenja duga za neovlašćeno potrošenu električnu energiju dana 22.01.2014 godine.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, sud je na saglasan predlog stranaka prekinuo dokazni postupak u smislu čl. 458 st. 2 Zakonika o krivičnom postupku i nije izvodio druge dokaze predložene optužnim predlogom, osim nalaz i mišljenje vještaka elektro struke, iz koga je sud utvrdio vrijeme i način oduzimanja, te količinu i novčanu vrijednost oduzete električne energije, i izvod iz kaznene evidencije na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrdjeno da je okrivljeni u vremenskom periodu od 16.12.2013. godine do 14.01.2014. godine, u namjeri da oduzimanjem i prisvajanjem tudjih pokretnih stvari u iznosu od preko 150,00 eura, sebi pribavi protivpravnu imovinsku korist, iako svjestan da je oduzimanje i prisvanje tudjih pokretnih stvari zabranjeno, voljno protivpravno oduzeo i prisvojio električnu energiju, vlasništvo oštećene "E. CrneGore" AD Nikšić - E. Cetinje, u količini od 9.466,56 KWh, ukupne novčane vrijednosti od 540,40 eura, na način što je na električno brojilo marke "Enel", serijskog broja 12N4E5B2514651325, koje je bilo smješteno u razvodnom ormaru stambene zgrade i prethodno zbog neisplaćenog duga za isporučenu električnu energiju isključeno sa elektrodistributivne mreže, neovlašćeno djelovao eksternim električnim prenaponom, tako da električno brojilo nije registrovalo utrošenu električnu energiju, a elektroinstalacije u naznačenom objektu su se napajale električnom energijom, što su utvrdili ovlašćeni službenici "E." Cetinje, prilikom kontrole tog mjernog mjesta dana 14.01.2014. godine.

Okrivljeni je bio svjestan da postupajući na navedeni način čini krivično djelo, te svjestan da oduzima tuđe pokretne stvari u namjeri pribavljanja sebi protivpravne imovinske koristi, a što je i htio, u čemu se ogleda njegova subjektivna veza sa bićem predmetnog krivičnog djela ispoljenog u direktnom umišljaju.

Prilikom utvrđivanja krivične sankcije, sud je u smislu čl. 42 Krivičnog zakonika cijenio sve okolnosti na strani okrivljenog koje utiču da kazna bude manja ili veća, pa je od olakšavajućih okolnosti našao njegovo korektno držanje pred sudom i s tim u vezi potpuno i jasno priznanje izvršenja djela, ispoljeno kajanje, okolnosti pod kojima je djelo izvršio (teška ekonomska situacija), zrelu životnu dob, kao i njegovo ranije dobro ponašanje i s tim u vezi raniju neosuđivanost, što je sud utvrdio iz Uvjerenja Ministarstva pravde Crne Gore br. 0203/8967 od 13.10.2014 godine, dok otežavajućih okolnost van elemenata djela, sud nije našao, pa je cijeneći prednje okolnosti primjenom čl. 53 i 54 Krivičnog zakonika okrivljenom izrekao uslovnu osudu kao u izreci, nalazeći da će se i sa prijetnjom izvršenja utvrdjene kazne zatvora, te provjerom ponašanja okrivljenog u periodu od jedne godine na okrivljenog, u dovoljnoj mjeri uticati da ubuduće ne čini nova krivična djela, čime će se sa uspjehom ostvariti svrha uslovne osude iz čl. 52 Krivičnog zakonika u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova vještačenja plati iznos od 71,90 €, kao i iznos od 30,00 € na ime sudskog paušala, kao dijela troškova krivičnog postupka, koji iznos je odmjeren srazmjerno trajanju postupka i složenosti predmeta, te imovnim prilikama okrivljenog, a ovo shodno čl. 226 u vezi čl. 229 Zakonika o krivičnom postupku
Sa svega izloženog, a primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U CETINJU

dana 10. 11. 2014. godine
ZAPISNIČAR
S U D I J A
Vjera Jovićević
Željka Jovović
PRAVNA POUKA:

Protiv ove presude dozvoljena je žalba u roku od 8 dana, od dana prijema pismenog otpravka iste, preko ovog suda Višem sudu u Podgorici.