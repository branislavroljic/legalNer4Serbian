K. br. 543/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog E. G., zbog krivičnog djela krađa iz čl. 239 st. 1 Krivičnog zakonika Crne Gore, nakon javnog glavnog pretresa održanog 23.11.2021. godine, u prisustvu zastupnika optužbe M. I. - savjetnika u Osnovnom državnom tužilaštvu u Podgorici i okrivljenog, istog dana izrekao je i objavio,
P R E S U D U
Okrivljeni: E. G., JMB ..., sa nadimkom E., od oca R. i majke M., rođene I., rođen ... godine u Đ., R. K., sa prebivalištem u Pg - Ul. Ć. S. br. ., V. R., državljanin R. K., razumije crnogorski jezik, njegov jezik je albanski, zaposlen, neoženjen, bez djece, pismen, završio sedam razreda osnovne škole, lošeg imovnog stanja, osuđivan presudama Osnovnog suda u Kolašinu K. br. 71/15 od 12.10.2015. godine zbog krivičnog djela sitna krađa, utaja i prevara iz čl. 246 stav 2 u vezi sa članom 23 stav 2 Krivičnog zakonika Crne Gore (uslovna osuda), Osnovnog suda u Podgorici K. br. 94/16 od 15.11.2016. godine zbog produženog krivičnog djela teška krađa iz člana 240 stav 1 tačka 1 u vezi sa članom 23 i 49 Krivičnog zakonika Crne Gore (1 godina zatvora) i Osnovnog suda u Podgorici K. br. 663/17 od 17.01.2018. godine zbog produženog krivičnog djela teška krađa iz člana 240 stav 1 tačka 3 u vezi sa članom 23 stav 2 i članom 49 Krivičnog zakonika Crne Gore (1 godina i 6 mjeseci zatvora), protiv kojeg se vodi postupak za drugo krivično djelo, lišen slobode u periodu od 17.07.2021. godine u 18.45 časova do 18.07.2021. godine u 10.22 časova.

Kriv je

Što je:

Dana 17.07.2021. godine, oko 15.30 časova, u Ulici . broj .., u naselju R,, Glavni grad Pg, svjestan svog djela čije izvršenje je htio i znajući da je njegovo djelo zabranjeno, tuđe pokretne stvari oduzeo drugom u namjeri da njihovim prisvajanjem sebi pribavi protivpravnu imovinsku korist, u vrijednosti preko 150,00 €, na način što je iz dvorišta kuće oštećenog K. S. oduzeo i prisvojio četiri polovne spoljne jedinice klima uređaja i to: 2 komada marke "M.", 1 komad marke "S." i 1 komad marke "G.", vrijednosti od po 47,70 €, odnosno sve ukupne vrijednosti od 190,80 €, koje je potom ubacio u gepek svog vozila marke "O. A.", registarskih oznaka PG .. ..., kojim je došao do kuće oštećenog, nakon čega se vozilom odvezao do naselja K., gdje je navedene spoljne jedinice klima uređaja prodao na otpadu sekundarnih sirovina, za iznos od 80,00 €,
- čime je izvršio krivično djelo krađa iz čl. 239 st. 1 Krivičnog zakonika Crne Gore.

Pa ga sud za navedeno krivično djelo primjenom čl. 4 st. 2, čl. 42 st. 1, čl. 32, čl. 36 i čl. 51 st. 1 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 6 (šest) mjeseci u koju mu se uračunava vrijeme za koje je bio lišen slobode u periodu od 17.07.2021. godine u 18.45 časova do 18.07.2021. godine u 10.22 časova.

Obavezuje se okrivljeni da plati na ime troškova krivičnog postupka iznos od 90,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom E. G. je optužnim predlogom Osnovnog državnog tužilaštva u Podgorici Kt. br. 1100/21 od 27.07.2021. godine stavljeno na teret krivično djelo krađa iz čl. 239 st. 1 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu, predloživši sudu da okrivljenog oglasi krivim i da ga osudi po zakonu.

Okrivljeni E. G. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je 17.07.2021. godine, poslije 15.00 časova, sa vozilom marke "O. A." registarske oznake PG .. ... prolazio pored jedne kuće u naselju R. i vidio da su u dvorištu nalaze četiri spoljne jedinice od klime, koje je odlučio da otuđi, a zatim da iste proda na otpadu sekundarnih sirovina. Ove klime su bile djelimično rastavljene, pa je jednu po jednu ubacio u vozilo i potom ih odvezao na otpad sekundarnih sirovina na K. gdje ih je prodao za iznos od 80,00 €. Dvije klime su bile marke "M.", jedna je bila marke "S.", a jedna marke "G.". Što se tiče njihove vrijednosti, saglasan je sa vrijednošću do koje je došao vještak ekonomsko finansijske struke, odnosno da svaka od ove četiri polovne spoljne jedinice klima uređaja vrijedi po 47,70 €. U završnoj riječi je izrazio kajanje i naveo da ga je teška materijalna situacija navela da na ovaj način dođe do novca koji mu je bio neophodan za kupovinu hrane.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim što je pročitao pravosnažne presude Osnovnog suda u Kolašinu K. br. 71/15 od 12.10.2015. godine, Osnovnog suda u Podgorici K. br. 94/16 od 15.11.2016. godine i Osnovnog suda u Podgorici K. br. 663/17 od 17.01.2018. godine, od kojih zavisi vrsta i mjera krivične sankcije. Na taj način je tokom postupka nesumnjivo utvrđeno da okrivljeni dana 17.07.2021. godine, oko 15.30 časova, u Ulici . broj .., u naselju R., Glavni grad Pg, tuđe pokretne stvari oduzeo drugom u namjeri da njihovim prisvajanjem sebi pribavi protivpravnu imovinsku korist, u vrijednosti preko 150,00 €, na način što je iz dvorišta kuće oštećenog S. K. oduzeo i prisvojio četiri polovne spoljne jedinice klima uređaja i to: 2 komada marke "M.", 1 komad marke "S." i 1 komad marke "G.", vrijednosti od po 47,70 €, odnosno sve ukupne vrijednosti od 190,80 €, koje je potom ubacio u gepek svog vozila marke "O. A.", registarskih oznaka PG .. ..., kojim je došao do kuće oštećenog, nakon čega se vozilom odvezao do naselja K., gdje je navedene spoljne jedinice klima uređaja prodao na otpadu sekundarnih sirovina, za iznos od 80,00 €.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da oduzima tuđe pokretne stvari u namjeri da sebi pribavi protivpravnu imovinsku korist, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela krađa iz čl. 239 st. 1 Krivičnog zakonika Crne Gore.

Prilikom odlučivanja o kazni, sud je u smislu čl. 42 st. 1 Krivičnog zakonika Crne Gore, a imajući u vidu svrhu kažnjavanja, cijenio sve okolnosti koje utiču da kazna bude manja ili veća, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je lošeg imovnog stanja, da je neobrazovan, njegovo držanje poslije učinjenog krivičnog djela izraženo kroz jasno i potpuno priznanje izvršenja krivičnog djela i ispoljeno kajanje, pobude iz kojih je krivično djelo izvršeno, odnosno da je okrivljeni želio doći do novca za hranu, te stava oštećenog koji se nije pridružio krivičnom gonjenju. Od otežavajućih okolonosti sud je cijenio raniji život okrivljenog, odnosno osuđivanost, što je utvrđeno iz presuda Osnovnog suda u Kolašinu K. br. 71/15 od 12.10.2015. godine, Osnovnog suda u Podgorici K. br. 94/16 od 15.11.2016. godine i Osnovnog suda u Podgorici K. br. 663/17 od 17.01.2018. godine. Cijeneći navedene okolnosti, sud je okrivljenog, shodno čl. 36 Krivičnog zakonika Crne Gore osudio na kaznu zatvora u trajanju od šest mjeseci. Ova kazna je odmjerena u skladu sa težinom izvršenog krivičnog djela, ali i u skladu sa ličnosti okrivljenog koji je ranije već tri puta osuđivan zbog krivičnog djela protiv imovine, a na kojeg ranije kazne zatvora nisu u dovoljnoj mjeri uticale da ubuduće ne vrši krivična djela. Po ocjeni suda, ovako odmjerenom kaznom zatvora će se uticati na okrivljenog da ponovo ne čini krivična djela, ali i na druge da ne vrše krivična djela, čime će se postići kako specijalna, tako i generalna prevencija. Na navedeni način će se uspješno ostvariti svrha kažnjavanja iz čl. 32 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Shodno članu 51 stav 1 Krivičnog zakonika Crne Gore okrivljenom je u kaznu zatvora uračunato vrijeme za koje je bio lišen slobode u periodu od 17.07.2021. godine u 18.45 do 18.07.2021. godine u 10.22 časova.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka uplati ukupan iznos od 90,50 €, koji se odnosi na ime nagrade vještaku ekonomsko finansijske struke u iznosu od 60,50 € i na ime paušalnih troškova postupka u iznosu od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 23.11.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja