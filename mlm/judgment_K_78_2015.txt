K.br. 78/15
U IME CRNE GORE
Osnovni sud u Kolašinu kao prvostepeni krivični po predsjedniku suda Arsenu Popoviću kao sudiji pojedincu, uz učešće zapisničara Mrdak Ljiljane, u krivičnom predmetu protiv okrivljenog Ž. D. iz D.a, zbog krivičnog djela teško djelo protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika Crne Gore, po optužnom predlogu ODT iz Podgorice Kt.br. 585/15 od 19.06.2015. godine, nakon održanog glavnog javnog pretresa dana 21.01.2016. godine u prisustvu zastupnika optužnog akta po ovlašćenju rukovodioca ODT Kolašin stručnog saradnika Rakočević Stanka, okrivljenog Ž. D. i njegovog branioca adv. B. N., donio je i javno objavio,-
P R E S U D U
Okrivljeni:

Ž. D., JMBG ..., od oca N., i majke Đ., rođene Š., rođen .... godine u P., sa prebivalištem u D.u – S.bb, Crnogorac, državljanin Crne Gore, pismen, završio srednju saobraćajnu školu, živi u vanbračnoj zajednici, zaposlen, lošeg imovnog stanja, neosuđivan,
Na osnovu čl. 373 st.1 tačka 1 ZKP-a
OSLOBAĐA SE OD OPTUŽBE
Da je:

Dana 14.06.2014. godine, oko 13,30 časova, u ulici S. J.P. u Podgorici, ne pridržavajući se saobraćajnog propisa iz čl. 27 st. 1 ZOBS-a na putevima, tako ugrozio saobraćaj da je doveo u opasnost život i tijelo ljudi na način što je upravljajući kombi vozilom marke ''Mercedes benz sprinter'' registarskih oznaka DG., desnom saobraćajnom trakom desne kolovozne trake ulice S. J. P. iz pravca ulice G. V.u pravcu ulice J.T., preduzeo radnju uključivanja sa autobuskog stajališta koje se nalazi van te saobraćajne trake na kojem je bio zaustavljen, a da se prethodno nije uvjerio da time neće ometati ostale učesnike u saobraćaju, te je ovako nepropisnom vožnjom predstavljao iznenadnu prepreku motociklu marke ''Honda 400'' registarske oznake PG. koji je nailazio sa njegove lijeve strane, a kojim je u istom pravcu upravljao oštećeni O. D., zbog čega je vozač motocikla oštećeni O. D. u cilju izbjegavanja sudara sa kombi vozilom usmjerio motocikl ulijevo, nakon čega je došlo do destabilizacije motocikla, a zatim i do kontakta njegovog lijevog bočnog dijela sa kolovozom, te pada oštećenog, kojom prilikom je oštećeni O. D. zadobio tešku tjelesnu povredu u vidu serijskog preloma III, IV, V i VI rebra sa lijeve strane, u predjelu zadnjih lukova rebara sa malim krvarenjem u lijevu grudnu duplju i sa malim nagnječenjem lijevog plućnog krila i diskretnom bezvazdušnošću pluća u istom predjelu, kao i sa veoma malim nagnječenjem osnovice desnog plućnog krila, nagnječenje u predjelu lijeve polovine grudnog koša i oguljotine u predjelu lijevog ramena i u predjelu lijevog lakta, pri čemu je okrivljeni bio svjestan da takvom svojom nepropisnom vožnjom može ugroziti javni saobraćaj i dovesti u opasnost život i tijelo ljudi, ali je olako držao da do toga neće doći,
- čime bi izvršio krivično djelo teško djelo protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika.

Troškovi krivičnog postupka u iznosu od 615,00 € padaju na teret budžeta Crne Gore.

Oštećeni O. D. upućuje se na parnični postupak radi ostvarivanja svog imovinsko-pravnog zahtjeva.

O b r a z l o ž e nj e
Optužnim predlogom ODT iz Podgorice Kt.br. 585/15 od 19.06.2015. godine stavljeno je na teret Ž. D. da je počinio krivično djelo teško djelo protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1Krivičnog zakonika Crne Gore.Zastupnik optužnog akta ODT Kolašin Rakočević Stanko ostao je pri podnijetom optužnom predlogu do okončanja glavnog pretresa ističući u završnoj riječi da je tokom postupka dokazano da je Ž. D. počinio krivično djelo koje mu se stavlja na teret i to uviđajnom dokumentacijom i osnovnim nalazom i mišljenjem vještaka saobraćajne struke, dok smatra da se dopunski nalaz i mišljenje ne može uzeti kao tačan sa razloga što se i sam vještak izjasnio da isti daje pri činjenici da su izjave svjedoka tačne, odnosno ako ih sud prihvati kao takve.Predložio je sudu da okrivljenog oglasi krivim i osudi po zakonu.

Okrivljeni Ž. D. u svojoj odbrani naveo je da ne priznaje izvršenje krivičnog djela koje mu se stavlja na teret.Da je zaposlen kao vozač u preduzeću ''Pavićević prevoz'' iz D.a i pokriva gradsku liniju D.-P., gdje se jedno od stajališta nalazi u ulici S. J.P..Kritičnog dana zaustavio je kombi vozilo na navedenom stajalištu, na proširenju, kako bi putnici ušli i izašli, a potom dao lijevi žmigavac kako bi se uključio u saobraćaj.Na retrovizoru je primijetio motociklistu koji se kretao lijevom trakom i odjednom počeo da koči, da se poprečuje, a potom da pada i kliza po kolovozu tako da je klizanje bilo nekih 5-6 metara ispred kombija kojim je upravljao.Istakao je da je kombi vozilo cijelom dužinom bilo van kolovoza i da nije pokušao da se uključi u saobraćaj već je samo preduzeo pripremne radnje, da je nakon pada motocikliste istom prišao i ponudio pomoć što je on odbio, kao i da pozovu policiju da izvrši uviđaj.Pojasnio je da je kritičnog dana imao putni nalog i tahografsku kartu, da je sporni događaj trajao nekih desetak minuta, te izrazio žaljenje zbog povređivanja motocikliste iako istima nije doprinio.U završnoj riječi ostao je pri odbrani datoj tokom postupka.

Branilac okrivljenog adv. B. N. u završnoj riječi predložio je sudu da okrivljenog oslobodi od optužbe jer u njegovim radnjama nema elemenata krivičnog djela niti dokaza da je počinio isto.

Sud je u dokaznom postupku saslušao oštećenog O. D., saslušao svjedoke J. R., D. V. i R. M., izvršio uvid u zapisnik o uviđaju saobraćajne nezgode UP CB Podgorica od 14.06.2014. godine sa skicom lica mjesta, u nalaz i mišljenje vještaka medicinske struke dr. Č.D. od 11.12.2014. godine sa medicinskom dokumentacijom na ime oštećenog, u nalaz i mišljenje vještaka saobraćajne struke Č.G. od 12.06.2015. godine, te saslušao imenovanog vještaka na glavnom pretresu dana 15.01.2016. godine, izvršio uvid u putni nalog Preduzeća ''P.T.'' od 14.06.2014. godine sa evidencijom kretanja vozila i priznanicom autobuske stanice D., u tahograf kombi vozila reg. oznake DG. i u izvod iz kaznene evidencije na ime okrivljenog Ž. D. izdat od Ministarstva pravde CG.

Oštećeni O. D. u svom iskazu naveo je da se kritičnog dana kretao motociklom ''Honda'' iz pravca Vezirovog mosta prema Ekonomskom fakultetu, desnom kolovoznom trakom bliže trotoaru.Na autobuskom stajalištu sa desne strane primijetio je žuto kombi vozilo prevoznika ''P.'' koje je, kada je bio na nekih 10-tak metara iza njega krenuo da se uključuje u traku i presjekao mu put.Reagovao je pritiskom na obje kočnice kako bi izbjegao udar, usled čega je pao sa motora i ostao da leži na kolovozu a motor je nastavio da kliza po istom, tako da mu se čini da je prošao kombi sa kojim nije ostvario kontakt.Nakon pada kombi se zaustavio i vozač je izašao da mu pomogne.Htio je da ga vodi na pregled ali je on to odbio, a neko od prisutnih je podigao motor i ostavio ga pored njega.Pojasnio je da je vozač kombija neposredno pred nezgodu dao lijevi žmigavac za uključenje u saobraćajnu traku i da je započeo kretanje u istu nekih pola metra.

Svjedok J. R. u svom iskazu naveo je da je dana 14.06.2014. godine vozio autobus Preduzeća ''K.l e.'' u kom je zaposlen na relaciji D.-P. i kretao se iz suprotnog pravca u odnosu na kretanje kombi vozila kojim je upravljao Ž. D..U ulici S. J.P. zaustavio se na autobuskom stajalištu koje se nalazi tačno preko puta stajališta gdje je bio zaustavljen kombi Ž. D. i primijetio je da se na istom nešto dešava.Pošao je na lice mjesta i vidio kombi vozilo Ž. D. na stajalištu nekih pola metra udaljen od kolovozne trake i motocikl koji se nalazio ispred kombi vozila u svojoj kolovoznoj traci.Pitao je Ž.a treba li mu pomoć na šta mu je odgovorio da ne treba, da je motociklista pao sa motora ali da on nije imao nikakvog kontakta sa njim.Pojasnio je da nije vidio trenutak kada je motociklista pao sa motora, te da je na stajalište naišao negdje oko 13,30-13,35 časova i da se zadržao nekih 4-5 minuta za koje vrijeme Ž. D. svoje kombi vozilo nije pomjerao sa lica mjesta.

Svjedok D. V. u svom iskazu naveo je da se dana 14.06.2014. godine nalazio u kombi vozilu gradskog prevoza kojim je upravljao Ž. D. i nalazio se na prvom sjedištu do vozača.Kombi se zaustavio na autobuskom stajalištu u ulici S. J. P. kako bi putnici izašli ili ušli u vozilo, a on je ostao da sjedi.U jednom trenutku čuo je jak udarac i vidio da je neki motociklista pao sa motora.Vozač Ž. D. a zatim i on izašli su iz vozila i prepoznao je motociklistu O. D. kojeg poznaje gotovo od rođenja.Ž. je ponudio O.u da ga prebaci do Hitne pomoći i ponudio da pozovu policiju što je ovaj odbio govoreći da nije ništa bilo.Navodi da se kombi vozilo nije kretalo neposredno prije pada motocikliste, odnosno da je vozač dao lijevi žmigavac, ali da ni jednog trenutka nije pokušavao da se vozilom uključi u saobraćajnu traku.Pojasnio je da su se na stajalištu nakon pada motocikliste zadržali nekih 10, 12, 15 minuta, a da je O. tražio da se motocikl koji je bio nekih 6-7 metara ispred vozila pomjeri sa kolovoza jer je saobraćaj bio zaustavljen.

Svjedok R. M. u svom iskazu naveo je da se dana 14.06.2014. godine nalazio u kombi vozilu za prevoz putnika kojim je upravljao Ž. D. i da se nalazio na prvom sjedištu iza vozača.Zaustavili su se na autobuskom stajalištu u ulici S.J.P. kako bi putnici izašli i ušli u vozilo, a on je ostao da sjedi.U tom trenutku primijetio je da je proklizao motor u saobraćajnoj traci pored stajališta i prošao kombi nekih 5-7 metara.Tvrdi da vozač Ž. D. u trenutku pada motocikliste nije pokretao vozilo, jer bi osjetio bilo kakvo kretanje obzirom da se nalazio odmah iza vozača, te da je samo čuo zvuk uključenog žmigavca.

Sud je izvršio uvid u zapisnik o uviđaju saobraćajne nezgode UP CB Podgorica od 14.06.2014. godine sa skicom lica mjesta i utvrdio da je dana 14.06.2014. godine došlo do saobraćajne nezgode u kojoj su učestvovali Ž. D. kao vozač kombi vozila i O. D. kao motociklista, a po obavještenju iz Urgentnog centra KCCG gdje je O. D. primljen zbog povreda.Izlaskom na lice mjesta konstatovano je da je do nezgode došlo u ulici S. J.P., da je ista gledano iz pravca ulice G.a V. u pravcu ulice J. T. podijeljena na dvije kolovozne trake i to lijeva na tri, a desna na dvije saobraćajne trake, a sa desne strane kolovoza se nalazi vidno obilježeno autobusko stajalište.Motocikl PG. i kombi vozilo DG. su pomjereni sa lica mjesta.Pregledom kombi vozila nijesu konstatovana oštećenja, a na licu mjesta su vidljivi tragovi klizanja motocikla i ocrtan položaj prednjeg i zadnjeg lijevog točka kombi vozila prije pomjeranja " a od strane vozača".Od učesnika su uzete izjave i sačinjena skica lica mjesta.

Sud je izvršio uvid u nalaz i mišljenje vještaka medicinske struke dr. Č.D.od 11.12.2014. godine sa medicinskom dokumentacijom na ime oštećenog i utvrdio da je O. D. kritične prilike zadobio povrede u vidu serijskog preloma III, IV, V i VI rebra sa lijeve strane, u predjelu zadnjih lukova rebara sa malim krvarenjem u lijevu grudnu duplju i sa malim nagnječenjem lijevog plućnog krila i diskretnom bezvazdušnošću pluća u istom predjelu, kao i sa veoma malim nagnječenjem osnovice desnog plućnog krila, nagnječenje u predjelu lijeve polovine grudnog koša i oguljotine u predjelu lijevog ramena i u predjelu lijevog lakta, koje povrede su nastale djelovanjem tupine mehaničkog oruđa, odnosno pada sa motocikla lijevom stranom tijela na tvrdu podlogu i iste se u vrijeme nanošenja kvalifikuju kao teška tjelesna povreda.

Sud je izvršio uvid u nalaz i mišljenje vještaka saobraćajne struke Č.G. od 12.06.2015. godine koji nalaz je uradio na osnovu raspoložive dokumentacije i to zapisnika o uvidjaju CB Podgorica sa skicom lica mjesta i na taj način utvrdio da je do predmetne nezgode došlo usled propusta i nedovoljne pažnje od strane vozača kombi vozila ''Mercedes'' koji se uključivao sa autobuskog stajališta koji se nalazio van desne saobraćajne trake desne kolovozne trake smjera kretanja motocikla, u saobraćajnu traku kojom se kretao motocikl, a da nije izvidio stanje iza svog vozila i odustane od uključivanja u traku, a bio je u obavezi da propusti sva vozila koja nailaze sa njegove lijeve strane, što nije uradio, već je svojom radnjom postao iznenadna prepreka putanji motocikla koji je bio primoran da u cilju izbjegavanja sudara sa kombi vozilom reaguje na upravljač i usmjeri motocikl ulijevo što je rezultiralo padom.Na strani motocikliste nema propusta u vožnji, niti doprinosa nezgodi jer isti nije imao prostorno-vremenskih mogućnosti da reaguje na opasnost od sudara već samo mogućnost naglog manevra na upravljač koji je rezultirao padom.

Sud je saslušao vještaka saobraćajne struke na glavnom pretresu dana 15.01.2016. godine koji je u svom iskazu naveo da je osnovni nalaz i mišljenje sačinio na osnovu tada dostupnih spisa, te da nije imao uvid u izjave svjedoka.Uzimajući u obzir njihove izjave, vještak na strani vozača kombi vozila ne nalazi propust niti doprinos predmetnoj nezgodi već istu pripisuje nepažnji, dekocentraciji motocikliste, grešci u upravljanju motociklom ili drugom subjektivnom faktoru. Naveo je da je vozač motocikla pri brzini od 35 km/h imao sve uslove da savlada predmetnu dionicu puta bez destabilizacije i pada, dok se uvidom u tahografski listić kombi vozila može konstatovati da je kombi vozilo zaustavljeno oko 13,25 časova i bilo u zaustavnoj poziciji oko 12 minuta kada je ponovo pokrenuto oko 13,37 časova. Nadalje je naveo da je skica lica mjesta sačinjena na osnovu izjava učesnika nezgode i na istoj nije ucrtan položaj kombi vozila koji bi bio od velikog značaja za utvrđivanje same dinamike predmetne nezgode, dok su jedini relevantni tragovi na skici tragovi klizanja motocikla po kolovozu, a da je položaj točkova kombi vozila koji je pomjeren sa lica mjesta skiciran orjentaciono i bez pravih mjera, pa se kao takav može zanemariti uzimajući kao istinite izjave svjedoka i okrivljenog.

Sud je izvršio uvid u putni nalog Preduzeća ''P. T.'' od 14.06.2014. godine sa evidencijom kretanja vozila i priznanicom autobuske stanice D. i utvrdio da je Ž. D. kritičnog dana posjedovao putni nalog kao vozač kombi vozila ''Mercedes'' reg. oznaka DG. i da je uplatio peronizaciju na Autobuskoj stanici D. za isti dan.

Sud je izvršio uvid u tahograf kombi vozila reg. oznake DG. i utvrdio da je navedeno vozilo zaustavljeno oko 13,25 časova i bilo u zaustavnoj poziciji oko 12 minuta kada je ponovo pokrenuto oko 13,37 časova.

Sud je izvršio uvid u izvod iz kaznene evidencije na ime okrivljenog Ž. D. izdat od Ministarstva pravde CG i utvrdio da imenovani do sada nije osuđivan.

Nakon sprovedenog dokaznog postupka, cijeneći navode odbrane i javne optužbe, kao i izvedene dokaze kako pojedinačno tako i u njihovoj međusobnoj povezanosti, sud je mišljenja da nije dokazano da je okrivljeni Ž. D. počinio krivično djelo teško djelo protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1Krivičnog zakonika Crne Gore.Nijedan od provedenih dokaza nije pružio sudu osnov da okrivljenog oglasi krivim i krivično-pravno odgovornim za navedeno djelo a bliže opisano izrekom presude. Naime nije dokazano da je okrivljeni dana 14.06.2014. godine, oko 13,30 časova, u ulici S. J. P. u Podgorici, ne pridržavajući se saobraćajnog propisa iz čl. 27 st. 1 ZOBS-a na putevima, tako ugrozio saobraćaj da je doveo u opasnost život i tijelo ljudi na način što je upravljajući kombi vozilom marke ''Mercedes benz sprinter'' registarskih oznaka DG., desnom saobraćajnom trakom desne kolovozne trake ulice S. J.P.iz pravca ulice G.V. u pravcu ulice J. T., preduzeo radnju uključivanja sa autobuskog stajališta koje se nalazi van te saobraćajne trake na kojem je bio zaustavljen, a da se prethodno nije uvjerio da time neće ometati ostale učesnike u saobraćaju, te je ovako nepropisnom vožnjom predstavljao iznenadnu prepreku motociklu marke ''Honda 400'' registarske oznake PG. koji je nailazio sa njegove lijeve strane, a kojim je u istom pravcu upravljao oštećeni O. D., zbog čega je vozač motocikla oštećeni O. D. u cilju izbjegavanja sudara sa kombi vozilom usmjerio motocikl ulijevo, nakon čega je došlo do destabilizacije motocikla, a zatim i do kontakta njegovog lijevog bočnog dijela sa kolovozom, te pada oštećenog, kojom prilikom je oštećeni O. D. zadobio tešku tjelesnu povredu.

Odbranu okrivljenog Ž. D. u kojoj je naveo da je kritičnog dana zaustavio kombi vozilo na stajalištu cijelom dužinom van kolovoza i dao lijevi žmigavac kako bi se uključio u saobraćaj i da je na retrovizoru primijetio motociklistu koji se kretao lijevom trakom i odjednom počeo da koči, da se poprečuje, a potom da pada i kliza po kolovozu, sud je prihvatio jer je ista saglasna prvenstveno sa iskazima svjedoka D.V. i R. M., koji svjedoci su u svojim iskazima istakli da su kritičnog dana bili putnici u vozilu kombi kojim je upravljao okrivljeni i da su se nalazili na prvom sjedištu do vozača odnosno iza vozača koje kombi vozilo prije pada motocikliste nije stavljano u pokret niti je okrivljeni pokušavao da se uključi sa kombijem u saobraćajnu traku sa autobuskog stajališta, već da je bio samo dao lijevi žmigavac. Njihovim iskazima sud je poklonio punu vjeru obzirom na mjesta na kojima su sjedjeli i sa kojih mjesta su jasno mogli da primjete da li je okrivljeni pokretao vozilo neposredno prije predmetne nezgode. Navedeno je u saglasnosti i sa iskazom svjedoka J. R. koji je naveo da se zaustavio na autobuskom stajalištu koje se nalazi preko puta stajališta gdje je bio zaustavljen kombi Ž. D., da se kombi vozilo nalazilo na stajalištu nekih pola metra udaljeno od kolovozne trake, a motocikl ispred kombi vozila u svojoj kolovoznoj traci.

Sud je cijenio osnovni nalaz i mišljenje vještaka saobraćajne struke i nije ga prihvatio sa razloga što je isti vještak na glavnom pretresu dao pojašnjenje da je osnovni nalaz i mišljenje sačinio na osnovu tada dostupnih spisa, te da nije imao na uvid izjave svjedoka i tahografsku traku, dok je sud prihvatio iskaz vještaka saobraćajne struke dat na glavnom pretresu u kojem je naveo da uzimajući u obzir izjave svjedoka na strani vozača kombi vozila ne nalazi propust niti doprinos predmetnoj nezgodi, dok je slika kritičnog događaja upotpunjena uvidom u tahografsku traku kombi vozila iz koje je utvrdjeno da je kombi vozilo zaustavljeno oko 13,25 časova i bilo u zaustavnoj poziciji oko 12 minuta kada je ponovo pokrenuto oko 13,37 časova.

Sud je cijenio zapisnik o uviđaju saobraćajne nezgode koji u konkretnom slučaju nije imao uticaja na drugačije presuđenje jer su zapisnikom samo konstatovani mjesto, vrijeme i učesnici predmetne nezgode.Skicu lica mjesta koja čini sastavni dio zapisnika o uviđaju sud nije prihvatio posebno pri činjenici da je ista sačinjena naknadno i nakon pomjeranja vozila sa lica mjesta, na osnovu izjava učesnika nezgode i na istoj nije ucrtan položaj kombi vozila i položaj točkova kombi vozila koji je pomjeren sa lica mjesta, već je položaj skiciran orjentaciono i bez pravih mjera, pa i vještak saobraćajne struke nalazi da se kao takav može zanemariti uzimajući kao istinite izjave svjedoka i okrivljenog.

Iskaz oštećenog O. D. sud nije prihvatio pri naprijed utvrđenom činjeničnom stanju i pojašnjenju vještaka saobraćajne struke da je do predmetne nezgode došlo usled nepažnje, dekocentracije motocikliste, greške u upravljanju motociklom ili drugog subjektivnog faktora, te da je imenovani pri brzini od 35 km/h imao sve uslove da savlada predmetnu dionicu puta bez destabilizacije i pada.

Shodno navedenom, u konkretnom slučaju nije dokazano da u radnjama okrivljenog ima elemenata krivičnog djela stavljenog mu na teret, sa kojih razloga je sud istog oslobodio od optužbe shodno čl. 373 st. 1 tač. 1 ZKP-a.

Shodno čl.230 ZKP-a odlučeno je da troškovi krivičnog postupka padaju na teret budžeta Crne Gore i to u iznosu od 615,00 €, a koji troškovi se odnose na pismeno uradjene nalaze i mišljenja vještaka saobraćajne i medicinske struke u iznosu od po 82,50 €, prisustvo vještaka saobraćajne struke glavnom pretresu 15.01.2016 godine u iznosu od 50,00 €, te na troškove okrivljenog za angažovanje branioca - advokata B. N. u iznosu od 400,00 € (prisustvo branioca na četiri održana glavna pretresa).

Shodno članu 239 ZKP-a sud je oštećenog O. D. uputio na parnični postupak radi ostvarenja imovinsko-pravnog zahtjeva.

Na osnovnu izloženog, odlučeno je kao u izreci presude.

OSNOVNI SUD U KOLAŠINU,

Dana, 21.01.2016. godine
Zapisničar, PREDSJEDNIK SUDA,
Mrdak Ljiljana s.r. Popović Arsen s.r.

PRAVNA POUKA: protiv ove presude dozvoljena je žalba u roku od 8 dana od dana prijema pismenog odpravka. Žalba se podnosi Višem sudu u Bijelom Polju a preko ovog suda.