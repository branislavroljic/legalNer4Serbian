K.br.34/16
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog P.S., zbog krivičnog djela nedozvoljeno držanje oružja i eksplozivnih materija iz čl.403 st.2 Krivičnog zakonika Crne Gore, koga brane Đ. D. i K. M., advokati iz Podgorice, odlučujući po optužnom predlogu Osnovnog državnog tužilaštva u Podgorici Kt.br.1230/16 od 14.11.2016. godine, koji je na ročištu povodom odlučivanja o sporazumu o priznanju krivice zastupao I. M., tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 17.03.2017. godine, donio je

P R E S U D U
Okrivljeni P.S., JMBG ...., od oca V. i majke G., rođene D., rođen.... godine u D., sa prebivalištem u D., ul. B.P. br.... i selo D. R. b.b., državljanin Crne Gore, razumije crnogorski jezik, njegov jezik je crnogorski, pismen, završio VSS, vojni penzioner, neoženjen, bez djece, dobrog imovnog stanja, osuđivan presudom Osnovnog suda u Danilovgradu K.br.48/02 od 06.08.2003. godine, zbog krivičnog djela iz čl.149 st.3 u vezi st.1 KZ RCG i krivičnog djela iz čl.207 st.3 u vezi st.1 KZ RCG, na kaznu zatvora u trajanju od 6 (šest) mjeseci i presudom ME-S br.147/89 od 18.01.1990. godine, zbog krivičnog djela iz čl.157 st.1 i čl.221 st.3 u vezi st.1 Krivičnog zakona Srbije i Crne Gore, kojom mu je izrečena uslovna osuda - utvrđena kazna zatvora u trajanju od 6 (šest) mjeseci, rok provjeravanja 2 (dvije) godine.

Kriv je

Što je:

Dana 03. oktobra 2016. godine, u selu Donji Rsojevići - opština Danilovgrad, u porodičnoj kući, svjestan svog djela čije izvršenje je htio i znajući da su njegove radnje zabranjene, suprotno čl.5 st.1 i čl.4 st.2 tač.2 Zakona o oružju, neovlašćeno držao 92 komada municije kalibra 7,62 x 39 mm za automatsko oružje, te suprotno čl.5 st.2 Zakona o oružju, neovlašćeno držao 5 komada municije kalibra 38 SPECIAL namijenjene za revolver, a za koju municiju nije imao odgovarajuću ispravu izdatu od strane nadležnog državnog organa,
- čime je izvršio krivično djelo nedozvoljeno držanje oružja i eksplozivnih materija iz čl.403 st.2 Krivičnog zakonika Crne Gore.

Pa sud okrivljenom primjenom citiranih zakonskih propisa, te čl. 4, 5, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 8 (osam) mjeseci i istovremeno određuje da se ista neće izvršiti ako okrivljeni za vrijeme od 3 (tri) godine od dana pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka uplati u korist budžeta Crne Gore novčani iznos od 60,50 €, kao i da po osnovu sudskog paušala uplati u korist budžeta Crne Gore novčani iznos od 30,00 €, a sve prednje u roku od 15 dana po pravosnažnosti presude.

Na osnovu čl.75 st.1 KZ CG, od okrivljenog P.S. trajno se oduzimaju 92 komada municije kalibra 7,62 x 39 mm i 5 komada municije kalibra 38 SPECIAL.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.1230/16 od 14.11.2016. godine, okrivljenom P.S. stavljeno je na teret da je izvršio krivično djelo nedozvoljeno držanje oružja i eksplozivnih materija iz čl.403 st.2 Krivičnog zakonika Crne Gore.

Dana 15.03.2017. godine, uz dopis Osnovnog državnog tužilaštva u Podgorici Kt.br.1230/16 od 15.03.2017. godine, Osnovnom sudu u Danilovgradu, dostavljen je zapisnik o saslušanju okrivljenog P.S. Kt.br.1230/16 od 15.03.2017. godine, zapisnik o pregovaranju između stranaka Kt.br.1230/16 od 15.03.2017. godine i sporazum o priznanju krivice Kt.br.1230/16 od 15.03.2017. godine.

Na ročištu za razmatranje sporazuma o priznanju krivice, održanom dana 16.03.2017. godine, sud je pročitao dokaze predložene optužnim predlogom i to: zapisnik o pretresanju stana i drugih prostorija Uprave policije - Specijalno policijsko odjeljenje br.47/10-sl od 03.10.2016. godine; pročitao potvrdu o privremeno oduzetim predmetima Uprave policije - Specijalno policijsko odjeljenje br.47/10-sl od 03.10.2016. godine; pročitao izvještaj o balističkom vještačenju Forenzičkog centra Danilovgrad br.4001-1/16 od 26.10.2016. godine; izvršio uvid u 92 komada municije kalibra 7,62x39 mm i 5 komada municije kalibra 38 special; pročitao izvod iz kaznene evidencije Ministarstva pravde Crne Gore KE br.117/2016 od 17.11.2016. godine, na ime P.S.; pročitao zapisnik o iskazu okrivljenog P.S. Kt.br.1230/16 od 15.03.2017. godine, sačinjen pred ODT-om u Podgorici; pročitao zapisnik o pregovaranju Kt.br.1230/16 od 15.03.2017. godine, sačinjen pred ODT-om u Podgorici, između Osnovnog državnog tužilaštva u Podgorici, okrivljenog P.S. i branioca okrivljenog, advokata F.B., po zamjeničkom punomoćju advokata Đ.D. i pročitao sporazum o priznanju krivice Kt.br.1230/16 od 15.03.2017. godine, zaključen pred ODT-om u Podgorici, između državne tužiteljke Z. M., okrivljenog P.S. i branioca okrivljenog, advokata F.B., po zamjeničkom punomoćju advokata Đ.D., koji sporazum je u članu 4 dopunjen i izmijenjen na ročištu za odlučivanje o sporazumu o priznanju krivice dana 16.03.2017. godine (o čemu su se državni tužilac i okrivljeni saglasili na ročištu održanom dana 16.03.2017. godine).

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog P.S. i da je okrivljeni u vrijeme i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl.403 st.2 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, što je olakšavajuća okolnost na njegovoj strani, a od otežavajućih okolnosti da je isti ranije osuđivan presudom Osnovnog suda u Danilovgradu K.br.48/02 od 06.08.2003. godine, zbog krivičnog djela iz čl.149 st.3 u vezi st.1 KZ RCG i krivičnog djela iz čl.207 st.3 u vezi st.1 KZ RCG, na kaznu zatvora u trajanju od 6 (šest) mjeseci i presudom ME-S br.147/89 od 18.01.1990. godine, zbog krivičnog djela iz čl.157 st.1 i čl.221 st.3 u vezi st.1 Krivičnog zakona Srbije i Crne Gore, kojom mu je izrečena uslovna osuda - utvrđena kazna zatvora u trajanju od 6 (šest) mjeseci, rok provjeravanja 2 (dvije) godine.

Imajući u vidu navedenu olakšavajuću i otežavajuću okolnost na strani okrivljenog, ovaj sud nalazi da će se u konkretnom slučaju izrečenom uslovnom osudom, kojom je okrivljenom P.S. utvrđena kazna zatvora u trajanju od 8 (osam) mjeseci, sa rokom provjeravanja u trajanju od 3 (tri) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka u korist budžeta Crne Gore uplati novčani iznos od 60,50 €, koji troškovi se odnose na ime nagrade vještaku medicinske struke, specijalisti za sudsku medicinu Dr. R.N. za izradu nalaza i mišljenja od 28.02.2017. godine, a takođe je okrivljeni obavezan da po osnovu sudskog paušala uplati u korist budžeta Crne Gore novčani iznos od 30,00 eura, koji iznos je odmjeren srazmjerno trajanju, složenosti ovog postupka i imovnom stanju okrivljenog. Navedene novčane iznose okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Mjera bezbjednosti oduzimanje predmeta - 92 komada municije kalibra 7,62 x 39 mm i 5 komada municije kalibra 38 SPECIAL, izrečena je na osnovu čl.75 st.1 Krivičnog zakonika Crne Gore, jer se radilo o predmetima upotrijebljenim za izvršenje krivičnog djela, a koji su svojina učinioca - okrivljenog P.S..

Na osnovu izloženog, a u smislu odredbe čl.303 st.1 ZKP-a, odlučeno je kao u izreci presude.

ZAPISNIČARKA SUTKINJA
Ana Ivanović, s.r. Sonja Keković, s.r.

PRAVNA POUKA: Protiv ove presude dozvoljena je žalba Višem sudu u Podgorici, preko ovog suda u roku od 8 dana od dana prijema pismenog otpravka iste, samo u slučaju kada presuda nije u skladu sa zaključenim sporazumom.

DOSTAVITI:

- ODT Podgorica
- Okrivljenom P.S.

- Braniocima okrivljenog, advokatu Đ. D. i advokatu K. M.