K.br. 537/13
U IME CRNE GORE
OSNOVNI SUD U NIKŠIĆU, kao prvostepeni krivični sudija Vesna K., uz sudjelovanje Nikolić Rade, kao zapisničara u krivičnom predmetu protiv okrivljenog K. V.a, zbog dva krivična djela nedavanje izdržavanja iz čl.221 st.1 KZ, po optužnom predlogu ODT-a u Nikšiću, Kt. br.591/13 od 13.11.2013.god. nakon dovršenog glavnog i javnog pretresa dana 25.12..2013.god. u prisustvu zastupnika ODT-a Ivanišević Ivane i okrivljenog, istog dana donio i javno objavio

P R E S U D U
Okrivljeni: K. V., od oca R i majke M , rodj. J , rodj. xxxxxx.god. u N sa stalnim prebivalištem u N – II xxxxxxx - kuća A kod Š , razveden-otac dvoje djece, privatnik, srednjeg imovnog stanja, ranije osudjivan presudom Osnovnog suda u Nikšiću K.br. 398/12, od 27.11.2012.god. zbog kriv.djela iz čl. 415.st.2. u vezi st. 1. KZ 3 mjeseca zatvora - uslovno na dvije godine
KRIV JE
Što je:

U periodu od 1.08.2011.godine do 1.11.2013.godine u Nikšiću, iako je bio svjestan svog djela čije je izvršenje i htio, nije davao izdržavanje za svoju maloljetnu dijecu K. V.a i K. Vuka u iznosu od 100,00 na način kako je to utvrdjeno pravosnažnom i izvršnom presudom Osnovnog suda u Nikšiću P.br. 1158/11 od 11.07.2011.god.

-čime je počinio dva krivična djela nedavanje izdržavanja iz čl.221 st.1 Krivičnog zakonika,
Sud okrivljenom prethodno za dva krivična djela pojedinačno utvrdjuje kazne zatvora u trajanju od po 30 (trideset) dana,
-a zatim okrivljenom shodno čl.4 st.2, čl.42 st.1. 48, čl.52, 53 i čl.54 Krivičnog zakonika i čl. 226, čl. 229 i čl.374 Zakonika o krivičnom postupku i z r i č e
U S L O V N U O S U D U
Sa kojom mu utvrđuje jedinstvenu kaznu zatvora u trajanju od 40 (četrdeset) dana i ujedno određuje da se ova kazna neće izvršiti ukoliko okrivljeni u roku od 1 (jedne) godine od dana pravosnažnosti presude ne učini novo krivično djelo.

Obavezuje se okrivljeni da na ime troškova krivičnog postupka, plati iznos od 40,00 (četrdeset) eura, u roku od 15 dana po pravosnažnosti presude, pod prijetnjom prinudnog izvršenja, a koji iznos ima uplatiti na žiro račun ovog suda, br. 832-152-32.

Dužan je okrivljeni na ime imovinskopravnog zahtjeva platiti zakonskom zastupniku maloljetnih oštećenih K. V.a i K. Vuka – T. K.i novčani iznos od 2.600,00 eura u roku od 90 dana po pravosnažnosti presude.

O b r a z l o ž e n j e
Optužnim predlogom ODT-a u Nikšiću Kt.br. 591/13 od 13.11.2013.god., okrivljenom K. V.u stavljeno je na teret izvršenje kriv.djela koje je činjenično i pravno opisano izrekom presude, pa je zastupnik ODT-a Ivanišević Ivana konačno ostala pri optužnom aktu i predložio da sud okrivljenog oglasi krivim i osudi po zakonu.

Okrivljeni K. V. je u svojoj odbrani u bitnom naveo da je tačno da nije davao alimentaciju na ime svoje djece otkada se razveo sa suprugom ali iz razloga što za tim nije bilo ni potrebe, obzirom da su od razvoda braka pa do dan danas bila kod njega isto koliko i kod svoje majke, svaki zimski raspust i u dane praznika i vikenda, i da je obezbedjivao sve što im je bilo potrebno za život iz kog razloga je smatrao da nema potrebe da daje iznos koji je odredio sud niti je njegova supruga tražila to 100,00 eura na ime njihovog izdržavanja, obzirom da je svojoj djeci i više od toga davao, ali da je ova prijava je podnijeta iz nekih drugih razloga. U završnoj riječi je rekao da se ne osjeća krivim i da nema šta više da kaže u svoju odbranu.

U dokaznom postupku sud je neposredno saslušao zakonskog zastupnik mldb. K. V.a i K. Vuka – majku T. K.a i izvršio uvid u presudu Osnovnog suda u Nikšiću P.br. 1158/2011,od 11.07.2011.god. i pročitao izvod iz kaznene evidencije na ime okrivljenog.

Zakonski zastupnik mldb. K. V.a i K. Vuka – majka T. K.a je u svom iskazu u bitnom navela da je tačno da joj bivši suprug od razvoda braka nije davao novac na ime izdržavanja njihovo dvoje maloljetne djece koji je bio odredjen od strane suda i to u iznosu od 100,00 eura. Par puta je tražila istom da joj da iznos od 100,00 eura koji mu je odredjen nakon razvoda, medjutim, isti je govorio da nema tako da je razumjela tu situaciju i da je upravo do ove krivične prijave došlo iz drugih razloga. Takođe je objasnila da su djeca kod njenog bivšeg supruga bila svaki vikend a zatim u vrijeme raspusta, kada je slava a u zadnja 2 mjeseca od kada je prešao u Nikšiću često borave kod njega, te da je nekada kupovao nešto robe djeci i da su u toku ljetnjeg raspusta bili sa njim na more ili sa njihovom tetkom-Vladovom sestrom.

Uvidom u presudu Osnovnog suda P.br. 1158/2011, od 11.07.2011.god. sud je utvrdio da je konstatvano da je K. V. obavezan kao otac da daje izdržavanje mldb. djeci K. V.u i K. Vuku svakomjesečno u iznosu od 100,00 eura počev od 1.08.2011.god. sve dok budu postojali zakonski uslovi za to ili dok se odluka ne izmijeni.

Cijeneći prednje dokaze pojedinačno i u njihovoj međusobnoj vezi i dovodeći ih u vezu sa odbranom okrivljenog koji ne negira da nije davao izdržavanje u iznosu od 100,00 eura za svoju maloljetnu dijecu sud zaključuje da okrivljeni u periodu od 1.08.2011.godine do 1.11.2013.godine u Nikšiću, iako je bio svjestan svog djela čije je izvršenje i htio, nije davao izdržavanje za svoju maloljetnu dijecu K. V.a i K. Vuka u iznosu od 100,00 eura na način kako je to utvrdjeno pravosnažnom i izvršnom presudom Osnovnog suda u Nikšiću P.br. 1158/11 od 11.07.2011.godine čime je sa direktnim umišljajem ostvario sva bitna kako objektivna tako i subjektivna obelježja dva krivičnog djela nedavanje izdržavanja iz čl.221 st.1 Krivičnog zakonika budući da postoji onoliko krivičnih djela koliko ima pasivnih subjekata, odnosno korisnika izdržavanja.

Krivično djelo nedavanja izdržavanja čini onaj ko je po zakonu dužan da izdržava, a ta dužnost je utvrđena izvršnom sudskom odlukom, u iznosu i na način kako je to odlukom utvrđeno. Učinilac ovog djela ne daje izdržavanje za svoju maloljetnu dijete u iznosu koje je utvrđen sudskom odlukom, pa kako okrivljeni u konkretnom slučaju nije davao iznos od 100 eura, a koji iznos je utvrđen sudskom odlukom, za izdržavanje svoje maloljetne djece K. V.a i K. Vuka sud je mišljenja da je isti postupao sa direktnim umišljajem, jer je bio svjestan svog djela i htio njegovo izvršenje a navodi njegove odbrane da to nije učinio jer su djeca većinom bila kod njega i da je na taj način doprinosio njihovom izdržavanju nijesu od uticaja na drugačije presuđenje niti ga opravdavaju obzirom da je bio svjestan svoje zakonske obaveze a njegov doprinos izdržavanju djece na način kako to opisuje okrivljeni je samo njegova dobra volja da kao otac vodi računa o brizi, vaspitanju i odgajanju svoje djece.

Dužan je okrivljeni na ime imovinskopravnog zahtjeva platiti zakonskom zastupniku maloljetnih oštećenih K. V.a i K. Vuka – T. K.i novčani iznos od 2.600,00 eura u roku od 90 dana po pravosnažnosti presude.

Sud je precizirao činjenični opis optužnog akta u pogledu maloljetnog lica pa je umjesto K. V.ka naveo da se radi o K. V.u i u pogledu iznosa koji je okrivljeni bio dužan da doprinosi a što je utvrdio iz provedenih dokaza.

Prilikom utvrđivanja vrste i visine krivične sankcije, sud je na strani okrivljenog u smislu čl.42 st. 1 KZ, kao olakšavajuće okolnosti cijenio njegovu porodičnost- otac dvoje djece, činjenicu da se zakonski zastupnik oštećenih nije pridružio krivično gonjenju dok je kao otežavajućih okolnosti sud imao u vidu raniju osudjivanost, u što se sud uvjerio uvidom u izvod iz kaznene evidencije na ime okrivljenog ali je mišljenja da nije bilo smetnji da se primjenom čl.53 i 54 KZ, okrivljenom izrekne uslovna osuda, kao u izreci, nalazeći da će se sa prijetnjom izvršenja utvrđene jedinstvene kazne zatvora, shodno čl.48 KZ (obzirom da je predhodno sud utvrdio pojedinačne kazne zatvora za dva krivična djela) te provjerom ponašanja okrivljenog u periodu od jedne godine u dovoljnoj mjeri uticati na okrivljenog da ubuduće ne čini nova krivična djela, čime će se sa uspjehom ostvariti svrha uslovne osude iz čl.52 KZ u okviru opšte svrhe izricanja krivčne sankcije u smislu čl.4 st. 2 KZ.

Pošto je okrivljeni oglašen krivim, sud ga je obavezao da na ime troškova krivičnog posutpka plati iznos od 40,00 eura, a koji iznos se odnosi na ime paušala kao dijela troškova krivičnog postupka i isti je srazmjeran trajanju i složenosti kriv.postupka i imvonim prilikama okrivljenog, a ovo shodno čl. 226 u vezi čl. 229. ZKP-a i Uredbe o naknadi troškova u sudskim postupcima.

Sa svega izloženog a primjenom čl. 374. ZKP-a , odlučeno je kao u izreci presude.

OSNOVNI SUD U NIKŠIĆU, dana 25.12.2013.god.

Zapisničar, S U D I J A,
Rada Nikolić,s.r. Vesna K.,s.r.

Za tačnost otpravka tvrdi i ovjarava
službenik suda
PRAVNA POUKA: Protiv ove odluke nezadovoljna stranka ima pravo žalbe
u roku od 8 dana, od dana prijema iste preko ovog
suda Višem sudu Podgorica.