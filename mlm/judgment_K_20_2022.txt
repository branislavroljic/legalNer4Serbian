K. br. 20/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog F. N., zbog krivičnog djela uništenje i oštećenje tuđe stvari iz čl. 253 st. 1 Krivičnog zakonika Crne Gore, nakon javnog glavnog pretresa održanog 31.05.2022. godine, u prisustvu zastupnika optužbe Filipa Vukovića savjetnika u Osnovnom državnom tužilaštvu u Podgorici i okrivljenog, istog dana izrekao je i objavio
P R E S U D U
Okrivljeni: F. N., JMB ..., od oca M. i majke Z., rođene P., rođen ... godine u P., sa prebivalištem u P. - R. br. .., državljanin Crne Gore, razumije crnogorski jezik, koji je i njegov jezik, nezaposlen, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 10. jula 2021. godine, u Podgorici, u ulici V proleterske, svjestan svog djela čije izvršenje je htio i znajući da je isto zabranjeno, oštetio tuđu pokretnu stvar - putničko motorno vozilo marke "Opel Astra" registarskih oznaka ..., vlasništvo U. p., na način što je prilikom lišavanja slobode od strane službenika Uprave policije prišao prednjem navedenom vozilu i na istom istrgao plastičnu lajsnu prednjeg desnog stuba vjetrobranskog stakla, pričinivši tom prilikom materijalnu štetu na vozilu u iznosu od 15,70 eura,
- čime je izvršio krivično djelo uništenje i oštećenje tuđe stvari iz čl. 253 st. 1 Krivičnog zakonika Crne Gore.

Pa mu sud za navedeno krivično djelo primjenom  čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 čl. 239 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da oštećenoj U. p. na ime imovinskopravnog zahtjeva isplati iznos od 15,70 eura, u roku od mjesec dana po pravosnažnosti presude, pod prijetnjom izvršenja.

Obavezuje se okrivljeni da plati na ime troškova krivičnog postupka iznos od 90,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom F. N. je optužnim predlogom Osnovnog državnog tužilaštva u Podgorici Kt. br. 1103/21 od 14.01.2022. godine stavljeno na teret krivično djelo uništenje i oštećenje tuđe stvari iz čl. 253 st. 1 Krivičnog zakonika Crne Gore. Zastupnik optužbe je na glavnom pretresu izmijenio činjenični opis optužnog predloga na način kako je to predstavljeno u izreci presude. U završnoj riječi je predložio sudu da okrivljenog oglasi krivim i osudi po zakonu.

Okrivljeni F. N. je u odbranu datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, u bitnom saglasno navodeći da je dana 10.07.2021. godine, oko 03.00 časa, u ulici V Proleterske u Podgorici, zaustavljen od patrole službenika UP CB Podgorica, i da su ga isti tom prilikom alkotestirali. Kako su ustanovili da ima prisustvo alkohola u krvi službenici su ga obavijestili da će ga lišiti slobode zbog prekršaja iz Zakona o bezbjednosti saobraćaja, nakon čega se on uhvatio rukama za plastičnu lajsnu prednjeg desnog stuba vjetrobranskog stakla putničkog motornog vozila marke"Opel Astra", a koje vozilo pripada službenicima uprave policije iz razloga što nije htio da uđe u njihovo vozilo nego je htio da se odveze svojim vozilom i tom prilikom je povukao lajsnu i istu iščupao. Na glavnom pretresu je naveo da je pričinio štetu i da je u saznanju da je vještak ekonomsko - finansijske struke izvještačio njenu visinu na iznos od 15,70 eura, koji nije sporio.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE 827/2022 od 31.05.2022. godine, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni dana 10. jula 2021. godine, u Podgorici, u ulici V proleterske, oštetio tuđu pokretnu stvar - putničko motorno vozilo marke "Opel Astra" registarskih oznaka ..., vlasništvo U. p., na način što je prilikom lišavanja slobode od strane službenika Uprave policije prišao prednje navedenom vozilu i na istom istrgao plastičnu lajsnu prednjeg desnog stuba vjetrobranskog stakla, pričinivši tom prilikom materijalnu štetu na vozilu u iznosu od 15,70 eura.

Cjeneći subjektivni odnos okrivljenog prema izvršenom djelu, sud nalazi da je isti bio svjestan da oštećuje tuđu pokretnu stvar - putničko motorno vozilo marke "Opel Astra" registarskih oznaka ..., vlasništvo U. p., na način što je istrgao plastičnu lajsnu prednjeg desnog stuba vjetrobranskog stakla, a što je očigledno i htio. Time je u radnjama okrivljenog pored objektivnih ostvaren i subjektivni element bića krivičnog djela uništenje i oštećenje tuđe stvari iz čl. 253 st. 1 Krivičnog zakonika Crne Gore .

Prilikom odlučivanja o krivičnoj sankciji, sud je u smislu odredbe čl. 42 st. 1 Krivičnog zakonika Crne Gore, cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je lošeg imovnog stanja, njegovo držanje nakon izvršenog krivičnog djela izraženo kroz potpuno i jasno priznanje i ispoljeno kajanje, te s tim u vezi i stav oštećenog koji se nije pridružio krivičnom gonjenju, njegov raniji život, odnosno neosuđivanost, koja je utvrđena iz izvoda iz registra kaznenih evidencija Ministarstva pravde, ljudskih i manjinskih prava KE 827/2022 od 31.05.2022. godine, dok otežavajućih okolnosti nije bilo. Imajući u vidu navedene olakšavajuće okolnosti, sud je okrivljenom shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela, jer njegova životna dob i raniji život ukazuju da se ne radi o kriminogeno strukturisanoj ličnosti koju je neophodno strože sankcionisati. Time će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati iznos od 90,50 €, od čega iznos od 60,50 € na ime troškova ekonomsko-finansijskog vještačenja i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju okrivljenog.

Shodno odredbi čl. 239 st. 2 Zakonika o krivičnom postupku, sud je obavezao okrivljenog da na ime imovinskopravnog zahtjeva oštećenoj U. p. u roku od mjesec dana po pravosnažnosti presude isplati iznos od 15,70 eura.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 31.05.2022. godine
ZAPISNIČARKA S U D I J A
Edina Kraja,s.r. Rade Ćetković, s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja