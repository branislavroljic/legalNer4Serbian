K.br. 395/19
U IME CRNE GORE
OSNOVNI SUD U PODGORICI, sudija Larisa Mijušković-Stamatović, uz učešće namještenika Marine Sekulić, u krivičnom postupku protiv okrivljene I. B., koju brani advokat V. A. iz Podgorice, zbog krivičnog djela građenje objekta bez prijave i dokumentacije za građenje iz čl. 326a Krivičnog zakonika Crne Gore, rješavajući po optužnom predlogu Osnovnog državnog tužilaštva u Podgorici Kt.br. 86/19 od 04.07.2019. godine, nakon održanog glavnog i javnog pretresa dana 05.11.2020. godine, u prisustvu zastupnika optužbe Vladana Mihailovića, savjetnika na radu u Osnovnom državnom tužilaštvu u Podgorici, okrivljene i njenog branioca, donio je, a dana 06.11.2020. godine i javno objavio,

P R E S U D U
Okrivljena:

I. B., JMB xxxxxxxxxxxxxx, od oca V. i majke N., rođene K., rođena xx.xx.19xx. godine u Podgorici, sa prebivalištem u Podgorici, Ulica S. J. P. br. xx, državljanka Crne Gore, završila srednju školu, po zanimanju zubni tehničar, neudata, majka jednog djeteta, srednjeg imovnog stanja, neosuđivana.

Na osnovu čl. 373 tač. 1 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

U periodu od 17.05.2018. godine do 30.06.2018. godine u Podgorici, u naselju V., na katastarskoj parceli broj 5xx i 5xx/2 KO V. B., upisanim u listu nepokretnosti 6xx, gradila objekat postupajući suprotno odluci i rješenju Ministarstva održivog razvoja i turizma-Direktorata za inspekcijske poslove i licenciranje br. UPI 1072/8-251/1 od 15.05.2018. godine, kojim se zabranjuje investitoru građenje objekta dimenzija u osnovi, orjentaciono 15,4 m x 16,2 m + 7 m x 7,5 m, koji se gradi na dijelu navedenih katastarskih parcela, jer se gradi bez prijave građenja i dokumentacije iz čl. 91 Zakona o planiranju prostora i izgradnji objekata, pri čemu je bila svjesna svog djela i htjela njegovo izvršenje, znajući da je isto zabranjeno,
-čime bi učinila krivično djelo građenje objekta bez prijave i dokumentacije za građenje iz čl. 326a Krivičnog zakonika Crne Gore.

Troškovi krivičnog postupka padaju na teret budžetskih sredstava suda.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br. 86/19 od 04.07.2019. godine, okrivljenoj I. B. je stavljeno na teret da je učinila krivično djelo građenje objekta bez prijave i dokumentacije za građenje iz čl. 326a Krivičnog zakonika Crne Gore. Zastupnik optužbe je prije davanja završne riječi izmijenio činjenični opis dispozitiva optužnog akta kao u izreci presude, dok je u završnoj riječi u cjelosti ostao pri tako izmijenjenom optužnom aktu, navodeći da smatra da je izvedenim dokazima nesumnjivo utvrđeno da je okrivljena učinila krivično djelo stavljeno joj na teret, zbog čega je u konačnom predložio sudu da je oglasi krivom i osudi u skladu sa zakonom.

Okrivljena I. B. je u odbrani datoj na glavnom pretresu ponovila odbranu datu pred Osnovnim državnim tužilaštvom u Podgorici, na zapisnik o saslušanju osumnjičene od 22.04.2019. godine, u bitnom navodeći da je građenje predmetnog objekta započela u februaru 2018. godine, pri čemu su građevinski radovi bili završeni do kraja juna 2018. godine, nakon čega na objektu nije ništa rađeno, a takođe je predala dokumentaciju potrebnu za legalizaciju ovog objekta.

Branilac okrivljene I. B., advokat V. A. iz Podgorice je u završnoj riječi naveo da smatra da u konkretnom slučaju treba donijeti presudu kojom se okrivljena oslobađa od optužbe, a što proizilazi iz načela iz čl. 2 Krivičnog zakonika Crne Gore, koji se odnosi na zakonitost u određivanju krivičnih djela, po kom se može sankcionisati kao krivično djelo, samo djelo koje je prije nego što je učinjeno, zakonom bilo određeno kao krivično djelo. Slijedom navedenog, naveo je da smatra da je krivično djelo građenje objekta bez prijave i dokumentacije za građenje koje se okrivljenoj stavlja na teret, u pravni sistem Crne Gore uvedeno izmjenama i dopunama Krivičnog zakonika Crne Gore iz jula 2018. godine, dok se okrivljenoj optužnim predlogom stavlja na teret da je to djelo učinila preduzimajući radnju izvršenja zaključno sa 30.06.2018. godine, odnosno na teret joj se po njegovom mišljenju stavlja djelo koje nije postojalo u vrijeme kada je radnja preduzimana, odnosno tada takva radnja nije bila inkriminisana.

Okrivljena I. B. je u završnoj riječi prihvatila završnu riječ svog branioca i ostala pri navodima svoje odbrane.

Sud je u dokaznom postupku na glavnom pretresu saslušao svjedoka O. A., pročitao zapisnik o inspekcijskom pregledu, list 1,2 Ministarstva održivog razvoja i turizma-Direktorata za inspekcijske poslove i licence broj 1072-C-PG-137 od 09.05.2018. godine, zapisnik o inspekcijskom pregledu, list 1,2 Ministarstva održivog razvoja i turizma-Direktorata za inspekcijske poslove i licence broj 1072-C-PG-137/3 od 17.05.2018. godine, zapisnik o inspekcijskom pregledu, list 1,2,3,4 i 5 Ministarstva održivog razvoja i turizma-Direktorata za inspekcijske poslove i licence broj 1072-C-PG-137/4 od 29.11.2018. godine, rješenje Ministarstva održivog razvoja i turizma – Direktorata za inspekcijske poslove i licence broj UPI 1072/8-251/1 od 15.05.2018. godine, rješenje Ministarstva održivog razvoja i turizma-Direktorata za inspekcijske poslove i licence broj UPI 1075-98/18-2 od 03.07.2018. godine, list nepokretnosti 6xx KO V. b. Područne jedinice Podgorica broj 101-956-63715/2018 od 26.11.2018. godine, rješenje Uprave za nekretnine PJ Podgorica broj 953-101-UP-12857/2018 od 27.09.2018. godine, dopis Sekretarijata za planiranje prostora i održivog razvoja – Sektor za izgradnju i legalizaciju objekata broj 08-333/20-256 od 28.02.2020. godine, te konačno pročitao uvjerenje iz kaznene evidencije na ime okrivljene I. B., izdato od strane Ministarstva pravde pod brojem KE 1025/19 od 12.07.2019. godine.

Svjedok O. A. je u iskazu datom na glavnom pretresu ponovila iskaz dat pred Osnovnim državnim tužilaštvom u Podgorici, na zapisnik o saslušanju svjedoka od 22.04.2019. godine, u bitnom navodeći da je kao urbanističko građevinski inspektor po službenoj dužnosti izvršila inspekcijski pregled građenja objekta u naselju V. dana 08.05.2018. godine na katastarskoj parceli broj 5xx i 5xx/2 KO V. B., te utvrdila da za građenje tog objekta nije podnijeta prijava građenja, niti dokumentacija o građenju propisana čl. 91 Zakona o planiranju prostora i izgradnji objekata, o čemu je sačinila zapisnik, a nakon toga donijela i upravnu mjeru zabrane građenja, koju je sprovela dana 17.05.2018. godine, na način što je na gradilištu istakla obavještenje „zatvoreno po nalogu urbanističko građevinskog inspektora“, pri čemu je to rješenje glasilo na NN lice, a takođe je konstatovala i stepen građenja. Navela je da je na ovo rješenje uložena žalba od strane ovdje okrivljene, čime se ona identifikovala kao graditelj objekta, pri čemu je pojasnila i to da je sljedeći inspekcijski pregled obavila u novembru 2018. godine, kada je ustanovila da je okrivljena i nakon sprovedene upravne mjere zabrane građenja objekta, nastavila sa građenjem istog, pa je i o tome sačinila zapisnik i fotodokumentaciju, te donijela rješenje o rušenju objekta, a takođe je po službenoj dužnosti podnijela i krivičnu prijavu, nakon čega je opet uložena žalba od strane okrivljene, a zatim i tužba Upravnom sudu. Navela je da se ne može izjasniti o tome kada je tačno u intervalu od maja do novembra nastavljeno sa gradnjom objekta nakon donošenja upravne mjere, te da je u zapisniku konstatovala da su prisutni radnici na objektu, a da nakon novembra mjeseca 2018. godine nije vršila inspekcijski nadzor na ovom objektu, već je u skladu sa svojim ovlašćenjima vodila upravni postupak, te da povremeno prođe pored tog objekta i da joj se čini da se tu više ne vrši građenje. Svjedok je na glavnom pretresu pojasnila da je upoznata da je okrivljena u junu 2018. godine predala zahtjev za legalizaciju predmetnog objekta, odnosno da je to ista učinila u zakonom propisanom roku, te da misli da je u toku postupak po zahtjevu za legalizaciju, pri čemu je posebno istakla i to da je njen posao kao inspektora, da i poslije zahtjeva za legalizaciju objekta, ukoliko se i dalje izvode radovi, nastavi sa upravnim postupkom, a da pretpostavlja da je postupak o legalizaciji predmetnog objekta još u toku, jer koliko zna nije usvojen DUP vezan za tu lokaciju na kojoj se gradio sporni objekat.

Iz zapisnika o inspekcijskom pregledu, list 1,2 Ministarstva održivog razvoja i turizma-Direktorata za inspekcijske poslove i licence broj 1072-C-PG-137 od 09.05.2018. godine, proizilazi da je navedenog dana izvršen inspekcijski nadzor u mjestu V. nj. bb u Podgorici, na katastarskoj parceli broj 5xx i 5xx/2 KO V. b., na objektu u izgradnji, pri čemu je konstatovano da se subjekt nadzora nije odazvao pozivu za stranku od 08.05.2018. godine, a da je po listu nepokretnosti broj 6xx utvrđeno da je vlasnik u obimu prava 1/1 ovdje okrivljena, te da je inspekcijski pregled izvršen bez njenog prisustva. Nadalje, iz istog proizilazi da je izvršenim pregledom konstatovano da je u toku građenje objekta na dijelu katastarske parcele broj 5xx i 5xx/2 i da je od građevinskih radova konstatovano sljedeće: da je teren na kojem se objekat gradi u nagibu, da je izvršeno zasijecanje terena, iskopavanje zemlje i nabijanje tla za potrebe temeljenja objekta, pri čemu je iskopani materijal odložen na parcelama, a temelji su izbetonirani, kao i postavljen sloj šljunka za ležeću ploču. Navedeno je da su temelji nepravilnog oblika osnove dimenzija cca 15,40 x 16m20 m + 7,0 m x 7,50 m, da je izbetoniran dio vanjskih zidova, a da je za pojedine zidove urađena i oplata, dok prisutni radnici montiraju armaturu za preostale zidove prve etaže koja je djelimično ukopana, a utvrđeno je da su zidovi visine 2,8m. U zapisniku je konačno konstatovano da je na objektu ostavljeno obavještenje broj 1072-C-PG-137/2 od 09.05.2018. godine na vidno mjesto.

Iz zapisnika o inspekcijskom pregledu, list 1,2 Ministarstva održivog razvoja i turizma-Direktorata za inspekcijske poslove i licence broj 1072-C-PG-137/3 od 17.05.2018. godine, proizilazi da je navedenog dana, rješenje broj UPI 1072/8-251/1 od 15.05.2018. godine ostavljeno na vidno mjesto objekta u izgradnji na katastarskoj parceli broj 5xx i 5xx/2 KO V. b., Opština Podgorica, čime se smatra da je dostava uredna, shodno čl. 33 st. 4 Zakona o inspekcijskom nadzoru, a nakon što je kod ovog rješenja nastupilo pravno dejstvo izvršnosti, pristupilo se sprovođenju upravne mjere u skladu sa članom 201, st. 2 Zakona o planiranju prostora i izgradnji objekata, te da je upravnu mjeru zabrane građenja predmetnog objekta, inspektor sproveo na način što je na vidno mjesto objekta u izgradnji–zidu, istakao obavještenje „zatvoreno po nalogu urbanističko-građeviskog inspektora“. Iz istog zapisnika dalje proizilazi da je utvrđeno da je u trenutku pečaćenja od građevinskih radova urađeno sljedeće: izvršeno je iskopavanje zemlje i nabijanje tla za potrebe temeljenja objekta, izbetonirani su temelji za objekat i izbetonirana je ležeća ploča, izbetonirani su AB vanjski zidovi, izbetonirani su AB stubovi, ošalovana je ploča nad dijelom prve etaže u površini cca 7,10 x 7,5 m, a takođe je konstatovano da je u trenutku kontrole bio prisutan veći broj radnika koji su napustili gradilište nakon što je inspekcija pristupila na gradilište, a konačno je ukazano NN subjektu nadzora da će svaki nastavak izvođenja građevinskih radova, u odnosu na prethodno konstatovano stanje biti osnov za preduzimanje i drugih zakonom propisanih upravnih mjera i radnji, pri čemu je sačinjen i fotoelaborat zatečenog stanja na licu mjesta.

Iz zapisnika o inspekcijskom pregledu, list 1,2,3,4 i 5 Ministarstva održivog razvoja i turizma-Direktorata za inspekcijske poslove i licence broj 1072-C-PG-137/4 od 29.11.2018. godine, proizilazi da je navedenog dana ponovo izvršen inspekcijski nadzor navedenog objekta, kome su ovaj put prisustvovali okrivljena i njen punomoćnik (a u konkretnom postupku branilac), te da je utvrđeno da je ista nastavila građenje objekta na katastarskoj parceli broj 5xx KO V. b., Opština Podgorica i nakon sprovedene upravne mjere zabrane građenja objekta, a u skladu sa rješenjem broj UPI-107218-251/1 od 15.05.2018. godine, koja upravna mjera je sprovedena dana 17.05.2018. godine. Konstatovano je dalje da je građenje nastavljeno na način što je objekat izgrađen u grubim građevinskim radovima, spratnosti tri etaže, dimenzija u osnovi orjentaciono 15,40 x 16,20 +7 x 7,5 m + 16,28 x 12,00 + 15,0 x 9,0m, kao i da su u trenutku kontrole na objektu bili prisutni radnici, a od grubih radova su urađeni: temelji, stubovi, AB ploče, zidovi, krovna konstrukcija i krovni pokrivač, dok objekat nije omalterisan niti su na njemu postavljeni prozori i vrata. Navedeno je takođe i to da je inspektoru od strane okrivljene i njenog punomoćnika stavljena na uvid potvrda kojom se dokazuje da je ista dana 12.06.2018. godine podnijela zahtjev za legalizaciju ovog objekta. Nadalje, u zapisniku je konstatovano da će nakon utvrđenog činjeničnog stanja, inspektor preduzeti upravnu mjeru rušenja objekta i vraćanje prostora u prvobitno stanje, a shodno čl. 201 st. 1 tač. 11 Zakona o planiranju prostora i izgradnji objekata, te da se punomoćnik okrivljene na navedeno izjasnio na način što je istakao da je predmetni objekat u postupku legalizacije kod nadležnog organa lokalne samouprave, a što predstavlja prethodno pitanje prije čije pravosnažnosti se ne može donijeti odluka o uklanjanju objekta, te predložio da inspektor prekine ovaj postupak do rješavanja ovog pitanja.

Iz rješenja Ministarstva održivog razvoja i turizma – Direktorata za inspekcijske poslove i licence broj UPI 1072/8-251/1 od 15.05.2018. godine, proizilazi da je navedenog dana urbanističko građevinski inspektor donio rješenje kojim se zabranjuje NN investitoru građenje objekta dimenzija u osnovi orijentaciono 15,4m x 16,2 m + 7,0 m x 7,5 m, koji se gradi na dijelu katastarskih parcela br. 5xx i 5xx/2 KO V. b., opština Podgorica, jer isti gradi navedeni objekat bez prijave građenja i dokumentacije iz čl. 91 Zakona o planiranju prostora i izgradnji objekata, a takođe je navedeno da će se, u slučaju neizvršenja naloženih mjera, preduzeti i druge zakonom propisane upravne mjere i radnje.

Iz rješenja Ministarstva održivog razvoja i turizma-Direktorata za inspekcijske poslove i licence broj UPI 1075-98/18-2 od 03.07.2018. godine, proizilazi da je odbijena žalba punomoćnika okrivljene na rješenje Ministarstva održivog razvoja i turizma – Direktorata za inspekcijske poslove i licence broj UPI 1072/8-251/1 od 15.05.2018. godine.

Iz lista nepokretnosti 6xx KO V. b. Područne jedinice Podgorica broj 101-956-63715/2018 od 26.11.2018. godine, proizilazi da je na katastarskoj parceli broj 577 i to na livadi, dvorištu, pašnjaku i objektu u izgradnji za koji nema dozvolu za građenje, kao imalac prava svojine 1/1 upisana ovdje okrivljena.

Iz rješenja Uprave za nekretnine PJ Podgorica broj 953-101-UP-12857/2018 od 27.09.2018. godine, proizilazi da je dozvoljena promjena u katastarskom operatu KO V. B., u listu nepokretnosti broj 6xx, katastarska parcela broj 5xx, dvorište površine 500 kvm, zgrada broj 1, objekat u izgradnji površine 300 kvm, katastarska parcela broj 5xx/2, pašnjak 5, klase površine 668 kvm, svojina okrivljene, (V list nepokretnosti katastarska parcela broj 5xx, zgrada broj 1, objekat u izgradnji, spratnosti 1P, površine 300kvm, sa garažo kao dijelom zgrade oznake PD 1, sprat 1P, površine 279 kvm, te stambenim prostorom u izgradnji oznake PD 2, sprat P, površine 275 kvm, svojina okrivljene), tako što novo stanje sada glasi: list nepokretnosti broj 6xx, KO broj 5xx, dvorište površine 500 kvm, zgrada broj 1, porodična stambena zgrada u izgradnji površine 648 kvm, livada 4 klase površine 523 kvm, pašnjak 5 klase površine 327 kvm, upisati u B dijelu lista na ime dosadašnjeg nosioca prava, V list nepokretnosti katastarska parcela broj 5xx zgrada broj 1, porodična stambena zgrada u izgradnji, spratnosti 1P1, površine 648 kvm, godina izgradnje 2018, sa: PD 1-garaža, sprat 1P, površine 279 kvm, PD 2- stambeni prostor duplex u izgradnji, sprat P površine 761 kvm, koji je upisan na ime okrivljene, sa osnovom prava svojina, a pravnim osnovom sticanja građenje, dok se teret iz G dijela lista nepokretnosti 6xx KO V. b., za objekat broj 1 „nema dozvolu“ prenosi.

Iz dopisa Sekretarijata za planiranje prostora i održivog razvoja – Sektora za izgradnju i legalizaciju objekata broj 08-333/20-256 od 28.02.2020. godine, proizilazi da je provjerom službene evidencije utvrđeno da se okrivljena obratila u zakonskom roku zahtjevom broj Up. 08-360/18-289 od 12.06.2018. godine, za legalizaciju bespravnog objekta na katastarskim parcelama broj 5xx/5, 5xx i 5xx/2 KO V. b. u Podgorici, a da je takođe za prostor u čijem zahvatu se nalaze navedene katastarske parcele, donijet DUP „V. nji.“ u Podgorici, Odlukom broj 02-030/18-702 od 12.09.2018. godine.

Iz uvjerenja iz kaznene evidencije na ime okrivljene I. B., izdatog od strane Ministarstva pravde pod brojem KE 1025/19 od 12.07.2019. godine, proizilazi da ista nije osuđivana.

Analizom navoda optužbe i odbrane okrivljene, te njihovim dovođenjem u vezu sa izvedenim dokazima koji su cijenjeni kako pojedinačno, tako i u njihovoj međusobnoj vezi, sud je našao da okrivljena I. B. nije učinila krivično djelo građenje objekta bez prijave i dokumentacije iz čl. 326a Krivičnog zakonika Crne Gore ("Službeni list RCG", br. 49/18 od 17.07.2018. godine, koji je stupio na snagu dana 25.07.2018. godine), koje joj je optužnim aktom stavljeno na teret, jer djelo koje je predmet optužbe nije krivično djelo.

Najprije, neophodno je ukazati da za ovaj sud nije bilo sporno da je okrivljena započela građenje objekta na katastarskoj parceli broj 5xx i 5xx/2 KO V. b., koji je u listu nepokretnosti broj 6xx upisan kao njeno vlasništvo, ( a što proizilazi i iz rješenja Uprave za nekretnine PJ Podgorica broj 953-101-UP-12857/2018 od 27.09.2018. godine), iako prethodno nije podnijela prijavu za građenje, te da je povodom te gradnje, izvršena inspekcijska kontrola od strane urbanističko građevinskog inspektora O. A. koja je i saslušana kao svjedok u ovom postupku i koja je navela da je prvu kontrolu izvršila dana 08.05.2018. godine, kada je utvrdila da za građenje tog objekta nije podnijeta prijava građenja, niti dokumentacija o građenju propisana čl. 91 Zakona o planiranju prostora i izgradnji objekata, o čemu je sačinila zapisnik, broj 1072-C-PG-137 od 09.05.2018. godine i u njemu konstatovala sve radove koje je zatekla na licu mjesta, a potom istakla obavještenje, nakon čega je sačinila zapisnik broj 1072-C-PG-137/3 od 17.05.2018. godine, a potom donijela i upravnu mjeru zabrane građenja, na način što je na gradilištu istakla obavještenje „zatvoreno po nalogu urbanističko građevinskog inspektora“, a takođe je i tada konstatovala i stepen građenja, što je sve navela u rješenju broj UPI 1072/8-251/1 od 15.05.2018. godine, kojim se zabranjuje građenje objekta dimenzija u osnovi orijentaciono 15,4m x 16,2 m + 7,0 m x 7,5 m, koji se gradi na dijelu katastarskih parcela br. 5xx i 5xx/2 KO V. b., opština Podgorica, jer se isti gradi bez prijave građenja i dokumentacije iz čl. 91 Zakona o planiranju prostora i izgradnji objekata, u kom rješenju je takođe navedeno da će se, u slučaju neizvršenja naloženih mjera, preduzeti i druge zakonom propisane upravne mjere i radnje, na koje rješenje se okrivljena žalila, pri čemu je žalba odbijena kao neosnovana, što je utvrđeno iz rješenja Ministarstva održivog razvoja i turizma-Direktorata za inspekcijske poslove i licence broj UPI 1075-98/18-2 od 03.07.2018. godine. Nadalje, nije sporno ni da je okrivljena i pored donošenja ovog rješenja, nastavila građenje na objektu, što je urbanističko građevinski inspektor utvrdila izlaskom na lice mjesta dana 29.11.2018. godine, o čemu je sačinila zapisnik broj 1072-C-PG-137/4 od 29.11.2018. godine, nakon čega je donijela rješenje o rušenju objekta, na koje je okrivljena uložila žalbu, i pokrenula postupak pred Upravnim sudom, pri čemu takođe nije bilo sporno da je okrivljena naknadno dana 12.06.2018. godine podnijela i zahtjev za legalizaciju objekta, što je utvrđeno uvidom u dopis Sekretarijata za planiranje prostora i održivog razvoja – Sektora za izgradnju i legalizaciju objekata broj 08-333/20-256 od 28.02.2020. godine.

Međutim, u toku cijelog postupka je odbrana insistirala na tome da radnja okrivljene u vrijeme koje joj se stavlja na teret kao vrijeme izvršenja krivičnog djela, nije predstavljala radnju izvršenja krivičnog djela građenje objekta bez prijave i dokumentacije za građenje iz čl. 326a Krivičnog zakonika Crne Gore, kojeg stava je i ovaj sud. Naime, Krivični zakonik Crne Gore ( Službeni list Crne Gore broj 44/17 od 06.07.2017. godine, koji je stupio na snagu dana 14.07.2017. godine), je u čl. 326a Krivičnog zakonika Crne Gore, predviđao krivično djelo građenje objekta bez građevinske dozvole, koje čini lice koje protivno propisima o izgradnji objekta, planiranju i uređenju prostora, započne građenje objekta bez prethodno pribavljene građevinske dozvole, ili gradi objekat suprotno izdatoj građevinskoj dozvoli i tehničkoj dokumentaciji ili odluci nadležnog organa o zabrani građenja. Nadalje, dana 14.10.2017. godine donijet je novi Zakon o planiranju prostora i izgradnji objekata (Službeni list Crne Gore broj 64/17), kada je i prestao da važi raniji Zakon o uređenju prostora i izgradnji objekata (Službeni list Crne Gore broj 51/08), a samim tim i odredba čl. 69 istog zakona, kojim se dopunjavala blanketna norma navedenog krivičnog djela, odnosno više preduslov gradnje nije predstavljala prethodno pribavljena građevinska dozvola, već je potrebna prethodna prijava za građenje, shodno čl. 91 novog Zakona o planiranju prostora i izgradnji objekata. Sledstveno tome, Zakonom o izmjenama i dopuni Krivičnog zakonika Crne Gore (Službeni list Crne Gore broj 49/18 od 17.07.2018. godine, koji je stupio na snagu dana 25.07.2018. godine), u pravni sistem Crne Gore u članu 326a uvedeno je novo krivično djelo građenje objekta bez prijave i dokumentacije za građenje, koje čini lice koje protivno propisima o planiranju prostora i izgradnji objekata započne građenje objekta bez prethodno podnijete prijave za građenje ili gradi objekat suprotno revidovanom glavnom projektu ili odluci nadležnog organa o zabrani građenja.

Dakle, imajući prednje u vidu, a cijeneći to što je optužba okrivljenoj stavila na teret da je djelo učinila preduzimajući radnju izvršenja u periodu od 17.05.2018. godine, zaključno sa 30.06.2018. godine, to se nesumnjivo izvodi zaključak da djelo građenje objekta bez prijave i dokumentacije za građenje iz čl. 326 a Krivičnog zakonika Crne Gore nije postojalo u vrijeme kada je radnja preduzimana od strane okrivljene, a na šta je pravilno ukazivala odbrana u toku cijelog postupka. Sud je imajući u vidu navedeno, a poštujući osnovnu definiciju krivičnog djela iz čl. 5 Krivičnog zakonika Crne Gore, kojim je propisano da je krivično djelo djelo koje je u zakonu određeno kao krivično djelo, koje je protivpravno i koje je skrivljeno, okrivljenu I. B. oslobodio od optužbe, shodno čl. 373 tač. 1 Zakonika o krivičnom postupku, jer djelo koje je predmet optužbe nije krivično djelo.

U prilog prednje navedenom pravilnom zaključku suda, svjedoči i relevantna sudska praksa Vrhovnog suda Crne Gore u presudi broj Kzz.br. 17/17, koja je donijeta po podnijetom zahtjevu za zaštitu zakonitosti, takođe iz razloga što navedeno djelo u vrijeme kada je okrivljenom stavljeno na teret da je preduzeo radnju izvršenja, nije bilo krivično djelo, a na koju praksu je takođe pravilno ukazivao branilac u toku postupka.

Kako je okrivljena oslobođena od optužbe, to troškovi krivičnog postupka shodno čl. 230 st. 1 Zakonika o krivičnom postupku padaju na teret budžetskih sredstava Suda.

Na osnovu izloženog, a u skladu sa čl. 373 tač. 1 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 06.11.2020. godine
S U D I J A
Larisa Mijušković-Stamatović
DN - po primjerak presude dostaviti:

- ODT-u u Podgorici
- Okrivljenoj
- Braniocu okrivljene
- a/a.

Postupljeno dana ____________
Namještenik suda____________
PRAVNA POUKA:

Protiv ove presude može se izjaviti žalba
u roku od 8 dana od dana prijema iste
Višem sudu u Podgorici, a preko Ovog suda.

ZTO: Marina Sekulić