U IME CRNE GORE
K.br.14/21
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog Š.N., koga brani B.M. po službenoj dužnosti, advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 283/20 od 08.02.2021. godine, koju je na ročištu povodom odlučivanja o sporazumu o priznanju krivice zastupala Danka Ivanović Đerić- državni tužilac u Višem državnom tužilaštvu u Podgorici, nakon usvojenog sporazuma o priznanju krivice, dana 01.10.2021. godine, donio je
P R E S U D U
Optuženi:

Š.N., JMB ..., od oca C. i majke S., rodjene Z., rodjen .... godine u P..., sa prebivalištem u P...-ul. Ž...J...Š... broj ..., državljanin Crne Gore, neosudjivan, neoženjen, profesionalni sportista, završio srednju elektrotehničku školu, lošeg imovnog stanja, neosudjivan.

KRIV JE
Zato što je:

Dana 24.12.2020. godine, u ul. Ž...J...Š... broj ... u P...i, neovlašćeno radi prodaje držao opojnu drogu marihuanu, psilocin i psilocibin-supstance proglašene za opojnu drogu Pravilnikom o utvrdjivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 28.06.2018. godine), iako je bio svjestan da postupa neovlašćeno i protivpravno, pa je to i htio, na način što je u stanu u pomenutoj adresi držao i to: 9 ručno pravljenih pvc pakovanja sa sadržinom opojne droge marihuane, ukupne neto mase 9,89 grama; 17 ručno pravljenih pvc zamotuljaka sa opojnom drogom marihuanom, ukupne neto mase 22,210 grama; 17 ručno pravljenih zamotuljaka sa sadržajem opojne droge marihuane, ukupne neto mase 17,342 grama, kao i 4 zamotuljka sa suvom biljnom materijom braon boje psilocin i psilocibin-pečurke, ukupne neto mase 4,619 grama, a koja opojna droga je pronadjena i oduzeta prilikom pretresa stana od strane ovlašćenih policijskih službenika, a bila je namijenjena daljoj neovlašćenoj prodaji,
- čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33,34,36a,42, 45,46. i 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju od 6 (šest) mjeseci, s tim što se istovremeno određuje, da će se ova kazna izvršiti, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim Zakonom kojim se uređuje izvršenje krivičnih sankcija, s tim što ukoliko optuženi jednom u trajanju preko 6 časova ili dva puta u trajanju do 6 časova, samovoljno napusti prostorije u kojima stanuje, Sud će odrediti da ostatak kazne izdrži u Zavodu za izvršenje krivičnih sankcija, kao i novčanu kaznu u iznosu od 1.000 (hiljadu) eura kao sporednu kaznu, koju novčanu kaznu će optuženi platiti u korist Budžeta Crne Gore, u roku od tri mjeseca od dana pravosnažnosti presude donijete na osnovu sporazuma o priznanju krivice, a da će se ukoliko optuženi ne plati novčanu kaznu u utvrdjenom roku, ista zamijeniti kaznom zatvora, tako što će mu sud za svakih započetih dvadeset pet eura novčane kazne odrediti jedan dan kazne zatvora, s tim da kazna ne može biti duža od 6 mjeseci.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana, neto mase 49,324 grama i psilocin i psilocibin (pečurke) 4,619 grama, koji predmeti se imaju uništiti po pravosnažnosti presude donijete na osnovu sporazuma o priznanju krivice, kao predmeti upotrebljeni za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice‚ uplati iznos od 70,00 eura na ime paušala na račun Vrhovnog državnog tužilaštva broj 832-1187-31 i da Višem sudu u Podgorici uplati iznos od 70,00 eura na ime paušala, kao i ostale troškove krivičnog postupka o kojima će sud naknadno odlučiti, posebnim rješenjem, po pribavljanju podataka o njihovoj visini, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 283/20 od 08.02.2021 godine, optuženom Š.N., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 21.09.2021. godine, Više Državno tužilaštvo dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 01.10.2021. godine, sud je pročitao dokaze predložene optužnicom i to: Zapisnik o pretresanju stana i drugih prostorija Uprave policije CB Podgorica, broj Ku br. 1343/20, sačinjen dana 24.12.2020. godine na ime Š.N. i vrši uvid u fotodokumentaciju Uprave policije CB Podgorica broj 349/20 od 14.01.2021. godine, dvije potvrde o privremeno oduzetim predmetima Uprave policije CB Podgorica Ku.br. 1343/20 na ime Š.N., izvještaj o hemijskom vještačenju Forenzičkog centra Danilovgrad, broj 3469/20 od 03.02.2021. godine, izvod iz kaznene evidencije za optuženog Š.N., Ministarstva pravde Crne Gore, broj 05/2-041-15828/20 29.12.2020. godine, zapisnik o pregovaranju Kt.(sp)br. 38/21 od 21.09.2021. godine, Zapisnik o priznanju krivice optuženog Kt.(sp)br. 38/21 od 21.09.2021. godine i Sporazum o priznanju krivice optuženog Kt.(sp)br. 38/21 od 21.09.2021. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, koju će optuženi izdržavati u prostorijama gdje stanuje, kao glavna kazna i novčana kazna u iznosu od 1.000 (hiljadu) eura kao sporedna kazna, srazmjerna stepenu krivice optuženog i težini počinjenog krivičnog djela, a posebno kada se ima u vidu potpuno priznanje izvršenja krivičnog djela, prihvatanje krivice za izvršenje istog, izraženo iskreno kajanje, njegov raniji život, tj. neosudjivanost, lične prilike, relativna mladost, te činjenica da se radi o profesionalnom sportisti, a koje činjenice su u odsustvu otežavajuće okolnosti opravdavale ublažavanje kazne zatvora ispod zakonom propisanog minimuma za predmetno krivično djelo, pa je sud mišljenja da će se i ublaženom kaznom zatvora koju će optuženi izdržavati u prostorijama za stanovanje, uz novčanu kaznu. postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanje predmeta, pa je od optuženog oduzeta opojna droga marihuana, neto mase 49,324 grama i psilocin i psilocibin (pečurke) 4,619 grama, koji predmeti se imaju uništiti po pravosnažnosti presude donijete na osnovu sporazuma o priznanju krivice, za koje predmete zakon predviđa obavezno oduzimanje, a u skladu i sa pomenutim sporazumom o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje paušala i to: iznos od 70,00 eura na ime paušala na račun Vrhovnog državnog tužilaštva broj 832-1187-31 i da Višem sudu u Podgorici uplati iznos od 70,00 eura na ime paušala, kao i ostale troškove krivičnog postupka o kojima će sud naknadno odlučiti, posebnim rješenjem, po pribavljanju podataka o njihovoj visini, sve u roku od 15 dana od dana pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 01.10.2021. godine
Zapisničar S U D I J A
Novčić Slobodanka Tabaš Predrag
DN-a, po primjerak:

- VDT Podgorica,
-Optuženom,
- Braniocu optuženog,
- A/A.

Postupljeno, dana __________ godine