K br.107/23
U IME CRNE GORE
OSNOVNI SUD U BARU, sudija Valentina Vuković, sa zapisničarom Natašom Lalović, u krivičnom predmetu okrivljenog O. E., zbog krivičnog djela građenje objekta bez prijave i dokumentacije za građenje iz čl.326 a Krivičnog zakonika Crne Gore, po optužnom predlogu Osnovnog državnog tužilaštva u Baru Kt br. 123/23 od 26.06.2023.godine, nakon održanog glavnog, javnog pretresa u prisustvu zastupnika optužbe savjetnice kod Osnovnog državnog tužilaštva u Baru S. B.,okrivljenog i njegovog branioca V. F., advokata iz B., dana 08.11.2023.godine donio je i javno objavio

P R E S U D U
Okrivljeni O. E., JMBG ..., od oca I. i majke F., rodjene K., rođen 30.11.1969.godine u P., sa prebivalištem u B., Č., ul. R., oženjen, otac četvoro djece, pismen, sa završenom srednjom školom, dobrog imovnog stanja, neosuđivan,
Kriv je

Što je,
Dana 06.04.2023.godine, u B., na katastarskoj parceli br. 1083/1 KO Stari Bar, Opština Bar, protivno odredbi čl.91 Zakona o planiranju prostora i izgradnji objekta ("Službeni list CG" br.64/17, 44/18, 63/18, 11/19 i 82/20), iako je bio svjestan svog dijela i htio njegovo izvršenje, znajući da je njegovo djelo zabranjeno, izvršio građenje prizemnog objekta i AB ploče, dimenzija u osnovi cca 120 m2, bez prethodno podnijete prijave i dokumentacije za građenje;
-čime je izvršio krivično djelo građenje objekta bez prijave i dokumentacije za građenje iz čl.326 a Krivičnog zakonika Crne Gore.

Pa mu sud primjenom čl. 4, 32, 36, 42, 52, 53 i 54 Krivičnog zakonika Crne Gore i čl. 369, 370 i 374 Zakonika o krivičnom postupku, i z r i č e
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se kazna neće izvršiti ukoliko okrivljeni u roku od 2 (dvije) godine, od dana pravosnažnosti, ne učini novo krivično djelo.

Okrivljeni je dužan da plati troškove krivičnog postupka u iznosu od 30,00€ u roku od 15 dana od dana pravosnažnosti, pod prijetnjom izvršenja.

O b r a z l o ž e n j e
Optužnim predlogom Osnovnog državnog tužioca u Baru Kt br. 123/23 od 26.06.2023.godine,stavljeno je na teret okrivljenom izvršenje krivičnog djela bliže opisanog u izreci presude.

Okrivljeni je priznao krivično djelo koje mu je stavljeno na teret. On je izvršio građenje prizemnog objekta i AB ploče, dimenzija u osnovi oko 120 m2, na kat. par. 1083/1, KO Stari Bar, a inače je vlasnik te parcele, zajedno sa svoja dva brata. Za izvodjenje ovih radova nije imao prijavu građenja i dokumentaciju za građenje jer nije bilo DUP-a ali želi da navede da je predao svu potrebnu dokumentaciju za legalizaciju ovog objekta, kako bi ispunio svoje obaveze prema državi. Žao mu je što je do ovoga došlo, nije imao namjeru da ošteti državu, već jednostavno nije imao gdje i nije imao drugog izlaza, a morao je da napravi objekat za stanovanje i to je jedini razlog zašto je izvodio radove bez dozvole.

U dokaznom postupku sud je pročitao zapisnik o inspekcijskom pregledu Ministarstva ekologije prostornog planiranja i urbanizma Urbanističko gradjevinske inspekcije br. 1214br.-67 od 6.04.2023.godine, rješenje Ministarstva ekologije prostornog planiranja i urbanizma Direktorata za inspekcijski nadzor, Direkcije za Urbanističkog - gradjevinski nadzor - Odsjek za nadzor južne regije br. UPI 121 -042 /23 – 399/1 od 12.04.2023.godine i izvršio je uvid u izvod iz registra KE Ministarstva pravde ljudskih i manjinskih prava na ime okrivljenog KE br. 322/2023 od 8.11.2023.godine.

Iz zapisnika o inspekcijskom pregledu Ministarstva ekologije prostornog planiranja i urbanizma Urbanističko gradjevinske inspekcije br. 1214br.-67 od 6.04.2023.godine i rješenja Ministarstva ekologije prostornog planiranja i urbanizma Direktorata za inspekcijski nadzor, Direkcije za Urbanističkog - gradjevinski nadzor - Odsjek za nadzor južne regije br. UPI 121 -042 /23 – 399/1 od 12.04.2023.godine je utvrđeno da je urbanističko građevinski inspektor po službenoj dužnosti dana 06.04.2023 godine izvršio inspekcijski nadzor uz prisustvu drugog, službenog lica i tom prilikom utvrdio da je O.E. izvršio građenje prizemnog objekta na način što je izbetonirao AB ploču dimenzija u osnovi cca 120m2,koji se nalazi na dijelu katastarske parcele 1083/1 KO Stari Bar, bez prijave građenja i dokumentacije propisane zakonom. Istovremeno je, saglasno zakonu inspektor sačinio zapisnik u kojem je detaljno konstatovano stanje na terenu, a donio je i rješenje kojim je O. E. zabranjeno svako izvođenje radova.

Uvidom u izvod iz registra KE Ministarstva pravde ljudskih i manjinskih prava na ime okrivljenog KE br. 322/2023 od 8.11.2023.godine je utvrđeno da nije osuđivan.

Ocjenom izvedenih dokaza utvrđeno je da je okrivljeni izvršio krivično djelo koje mu se stavlja na teret, na način opisan u izreci presude.

Utvrđeno je da je okrivljeni dana 06.04.2023.godine, u B., na katastarskoj parceli br. 1083/1 KO Stari Bar, Opština Bar, izvršio građenje prizemnog objekta i AB ploče, dimenzija u osnovi cca 120 m2, bez prethodno podnijete prijave i dokumentacije za građenje. Činjenično stanje je utvrđeno iz odbrane okrivljenog i iz zapisnika o inspekcijskom pregledu kojim je konstatovano zatečeno stanje na licu mjesta, nakon kojeg je donešeno i rješenje o zabrani daljih radova nadležnog ministarstva, a koje potvrđuje navedeno. Iz zapisnika o inspekcijskom pregledu Ministarstva ekologije prostornog planiranja i urbanizma Urbanističko gradjevinske inspekcije br. 1214br.-67 od 6.04.2023.godine se utvrđuje da je urbanističko građevinski inspektor po službenoj dužnosti dana 06.04.2023 godine izvršio inspekcijski nadzor i utvrdio da je okrivljeni O.E. izvršio građenje prizemnog objekta na način što je izbetonirao AB ploču dimenzija u osnovi cca 120m2,koji se nalazi na dijelu katastarske parcele 1083/1 KO Stari Bar, bez prijave građenja i dokumentacije propisane zakonom, dok je iz rješenja Ministarstva ekologije prostornog planiranja i urbanizma Direktorata za inspekcijski nadzor, Direkcije za Urbanističkog - gradjevinski nadzor - Odsjek za nadzor južne regije br. UPI 121 -042 /23 – 399/1 od 12.04.2023.godine utvrđeno da je okrivljenom Osmani Enveru zabranjeno svako izvođenje radova.

Okrivljeni je postupao suprotno odredbi čl. 91 Zakona o uređenju prostora i izgradnji objekata kojim je propisano da investitor gradi objekat na osnovu prijave građenja i dokumentacije propisane ovim zakonom, uz navođenje potrebne dokumentacije.

Okrivljeni je krivično djelo izvršio sa direktnim umišljajem, jer je bio svjestan da je započeo građenje objekta bez prijave gradnje i podnošenja zakonom propisane dokumentacije.

Odlučujući se za krivičnu sankciju prema okrivljenom sud je cijenio sve olakšavajuće i otežavajuće okolnosti iz čl. 42 Krivičnog zakonika Crne Gore. Od olakšavajućih okolnosti sud je cijenio priznanje, porodične prilike okrivljenog jer je oženjen, otac četvoro djece i do sada neosuđivan. Otežavajućih okolnosti na strani okrivljenog nije bilo. Imajući u vidu navedene olakšavajuće okolnosti, u nedostatku otežavajućih okolnosti ocijenjeno je da prema okrivljenom nije potrebno izricanje efektivne kazne zatvora, da će se izricanjem uslovne osude prema okrivljenom u potpunosti postići svrha izricanja uslovne osude i na taj način dovoljno uticati da ubuduće ne čini krivična djela.

Odluka o troškovima zasniva se na odredbi čl. 229 Zakonika o krivičnom postupku. Dosuđeni iznos se odnosi na troškove rada suda koji su određeni prema trajanju, složenosti krivičnog postupka i imovinskim prilikama okrivljenog.

Na osnovu izloženog odlučeno je kao u izreci presude.

OSNOVNI SUD U BARU

Dana 08.11.2023.godine
ZAPISNIČAR S U D I J A
Nataša Lalović Valentina Vuković
PRAVNA POUKA: Protiv ove presude može se izjaviti žalba Višem sudu u Podgorici u roku od 8 (osam) dana od dana prijema pismenog otpravka. Žalba se predaje ovom sudu u dva primjerka.

DNA: - 1 x spisi
- 1 x okrivljenom
- 1 xbraniocu V. F.,advokatu iz B.

- 1 x ODT