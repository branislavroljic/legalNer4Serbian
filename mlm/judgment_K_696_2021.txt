K. br. 696/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog R. P., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 21.12.2021. godine, u prisustvu zastupnika optužbe M. I. - savjetnika u Osnovnom državnom tužilaštvu u Podgorici i okrivljenog, istog dana izrekao je i objavio,
P R E S U D U
Okrivljeni: R. P., JMB ..., od oca M. i majke V., rođene K., rođen ..... godine u P., sa prebivalištem u P. - Ul. K. N. br. ..., državljanin Crne Gore, razumije crnogorski jezik, koji je i njegov jezik, magacioner, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 08. aprila 2021. godine, oko 00.10 časova, u P., u Bulevaru ... m., svjestan svog djela, čije je izvršenje htio, znajući da je njegovo djelo zabranjeno, postupio suprotno čl. 1 st. 1 tač. 1 Naredbe Ministarstva zdravlja za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa ("Sl. list Crne Gore" broj 33/2021 od 31.03.2021. godine), na način što se, poslije 22.00 časa nalazio van objekta za stanovanje, čime je postupio suprotno označenoj naredbi Ministarstva zdravlja kojom je ustanovljena zabrana izlaska iz objekta za stanovanje građanima u vremenu od 22.00 časova do 05.00 časova narednog dana, a u čemu je istog dana otkriven od strane službenika Uprave policije - Centra bezbjednosti Podgorica,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom R. P. je optužnim predlogom Osnovnog državnog tužilaštva u Podgorici Kt. br. .../21 od 08.10.2021. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu, predloživši sudu da okrivljenog oglasi krivim i da ga osudi po zakonu.

Okrivljeni R. P. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je 08.04.2021. godine posle ponoći bio u vozilu marke "Pežo 207". kojim je upravljao E.M., kada ih je u Donjoj Gorici zaustavila policija. Znao je da je na snazi zabrana izlaska iz objekta stanovanja poslije 22.00 časa, a izašao je iako nije imao potvrdu uz koju bi mu bio dozvoljen izlazak. U završnoj riječi je izrazio kajanje zbog prekršene mjere.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE .../2021 od 21.12.2021. godine na ime okrivljenog, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da okrivljeni dana 08. aprila 2021. godine, oko 00.10 časova, u Podgorici, u Bulevaru ... m., postupio suprotno čl. 1 st. 1 tač. 1 Naredbe Ministarstva zdravlja za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa ("Sl. list Crne Gore" broj 33/2021 od 31.03.2021. godine), na način što se, poslije 22.00 časa nalazio van objekta za stanovanje, čime je postupio suprotno označenoj naredbi Ministarstva zdravlja kojom je ustanovljena zabrana izlaska iz objekta za stanovanje građanima u vremenu od 22.00 časova do 05.00 časova narednog dana, a u čemu je istog dana otkriven od strane službenika Uprave policije - Centra bezbjednosti Podgorica.

Članom 1 st. 1 tač. 1 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanja prenošenja novog koronavirusa ("Službeni list Crne Gore" broj 33/21 od 31.03.2021. godine), propisana je zabrana izlaska iz objekta stanovanja u vremenu od 22.00 do 5.00 časova narednog dana, izuzev propisanih izuzetaka.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da svojim radnjama, odnosno izlaskom iz objekta stanovanja nakon 22.00 časova dana 08.04.2021. godine, krši zabranu propisanu Naredbom za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa, Ministarstva zdravlja, od 31.03.2021. godine, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je lošeg imovnog stanja, njegovo držanje poslije učinjenog krivičnog djela izraženo kroz jasno i potpuno priznanje izvršenja krivičnog djela i ispoljeno kajanje, te njegov raniji život, odnosno neosuđivanost, što je utvrđeno iz izvoda iz registra kaznenih evidencija Ministarstva pravde KE .../21 od 21.12.2021. godine, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje, budući da isti ranije nije osuđivan. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 21.12.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja
ZAPISNIČARKA S U D I J A
Edina Kraja Rade Ćetković
DN-a: Po primjerak presude dostaviti:

- ODT Podgorica,
- Okrivljenom,
- a/a.

Postupljeno dana ________________
Namještenik suda_________________