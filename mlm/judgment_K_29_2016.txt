K.br.29/16
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog L.D. iz D., zbog krivičnog djela napad na službeno lice u vršenju službene dužnosti iz čl.376 st.3 u vezi st.1 Krivičnog zakonika Crne Gore, koga brani R.N., advokat iz P., odlučujući po optužnom predlogu Osnovnog državnog tužilaštva u Podgorici Kt.br.939/16 od 10.10.2016. godine, koji je na ročištu povodom odlučivanja o sporazumu o priznanju krivice zastupao M. T., tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 29.11.2016. godine, donio je

P R E S U D U
Okrivljeni L.D., JMBG ..., od oca B. i majke D., rođene Đ., rođen.... godine u P., sa prebivalištem u D., na adresi K. bb, državljanin Crne Gore, razumije crnogorski jezik, njegov jezik je crnogorski, pismen, završio mašinski fakultet, po zanimanju penzioner, udovac, otac dvoje djece, dobrog imovnog stanja, neosuđivan.

Kriv je

Što je:

Dana 26. jula 2016. godine, oko 08,30 časova, u mjestu Lazine, u Danilovgradu, napao službena lica Uprave policije Odjeljenja bezbjednosti Danilovgrad - oštećene B.M. i O.N., službenike saobraćajne patrole, u vršenju službene dužnosti, na način što je, dok su oštećeni pristupili vršenju službene dužnosti - popunjavanju prekršajnog naloga okrivljenom, prijetio oštećenima da će ih napasti riječima "Daću ja vama, ujutro ću vam dati po metak u čelo", nakon čega je na pitanje oštećenog B.M. ponovio iste riječi, nakon čega je lišen slobode, pri čemu je bio svjestan svog djela, čije je izvršenje htio, znajući da je isto zabranjeno,
- čime je učinio krivično djelo napad na službeno lice u vršenju službene dužnosti iz čl.376 st.3 u vezi st.1 Krivičnog zakonika Crne Gore.

Pa sud okrivljenom primjenom citiranih zakonskih propisa, te čl. 4, 5, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti ako okrivljeni za vrijeme od 2 (dvije) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka - sudskog paušala uplati u korist budžeta Crne Gore novčani iznos od 30,00 €, a u roku od 15 dana po pravosnažnosti presude.

Na osnovu čl.239 st.2 ZKP-a, oštećeni B. M. i O.N. se radi ostvarivanja imovinskopravnog zahtjeva upućuju na parnični postupak.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.939/16 od 10.10.2016. godine, okrivljenom L.D. stavljeno je na teret da je izvršio krivično djelo napad na službeno lice u vršenju službene dužnosti iz čl.376 st.3 u vezi st.1 Krivičnog zakonika Crne Gore.

Dana 20.10.2016. godine, zastupnik optužbe dostavio je sudu spise predmeta tog tužilaštva Kt.br.939/16, sa zaključenim sporazumom o priznanju krivice Kt.br.939/16 od 19.10.2016. godine, zapisnikom o saslušanju okrivljenog Kt.br.939/16 od 19.10.2016. godine i zapisnikom o pregovaranju Kt.br.939/16 od 19.10.2016. godine.

Na ročištu za razmatranje sporazuma o priznanju krivice, održanom dana 22.11.2016. godine, sud je pročitao dokaze predložene optužnim predlogom i to: iskaz oštećenog B.M. sa zapisnika o saslušanju svjedoka Kt.br.939/16 od 06.09.2016. godine, sačinjen pred Osnovnim državnim tužilaštvom u Podgorici; iskaz svjedoka-oštećenog O.N. sa zapisnika o saslušanju svjedoka Kt.br.939/16 od 06.09.2016. godine, sačinjen pred Osnovnim državnim tužilaštvom u Podgorici; službenu zabilješku Uprave policije OB Danilovgrad br.061/16-8278, sačinjena dana 26.07.2016. godine, od strane oštećenih B.M. i O.N.; prekršajni nalog identifikacionog br.obrasca 0009097645 od 26.07.2016. godine; izvod iz registra kaznenih evidencija Ministarstva pravde Crne Gore KE br.112/2016 od 11.11.2016. godine, na ime L.D.; zatim zapisnik o iskazu okrivljenog L.D. Kt.br.939/16 od 19.10.2016. godine, sačinjen pred ODT-om u Podgorici; zapisnik o pregovaranju Kt.br.939/16 od 19.10.2016. godine, sačinjen pred ODT-om u Podgorici, između Osnovnog državnog tužilaštva u Podgorici, okrivljenog L.D. i branioca okrivljenog, advokata H.G., po zamjeničkom punomoćju advokata R.N.a i sporazum o priznanju krivice Kt.br.939/16 od 19.10.2016. godine, zaključen pred ODT-om u Podgorici, između državne tužiteljke D. I. Đ., okrivljenog L.D. i branioca okrivljenog, advokata H.G., po zamjeničkom punomoćju advokata R.N.a.

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog L.D. i da je okrivljeni u vrijeme i na način opisan u izreci ove presude učinio krivično djelo napad na službeno lice u vršenju službene dužnosti iz čl.376 st.3 u vezi st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je isti neosuđivan, porodične prilike - udovac, otac dvoje djece, kao i da je priznao izvršenje predmetnog krivičnog djela, što su olakšavajuće okolnosti na njegovoj strani, dok otežavajućih okolnosti na njegovoj strani nije bilo.

Imajući u vidu navedene olakšavajuće okolnosti na strani okrivljenog, te odsustvo otežavajućih okolnosti, ovaj sud nalazi da će se u konkretnom slučaju izrečenom uslovnom osudom, kojom je okrivljenom L.D. utvrđena kazna zatvora u trajanju od 6 (šest) mjeseci sa rokom provjeravanja u trajanju od 2 (dvije) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka - sudskog paušala uplati u korist budžeta Crne Gore novčani iznos od 30,00 eura, koji paušal je određen shodno složenosti i trajanju postupka, uz ocjenu imovinskih prilika okrivljenog. Prednje troškove okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Na osnovu čl.239 st.2 ZKP-a, oštećeni B. M. i O. N. se radi ostvarivanja imovinskopravnog zahtjeva upućuju na parnični postupak, budući da činjenice utvrđene u ovom postupku ne pružaju pouzdan osnov ni za potpuno, ni za djelimično presuđenje u tom dijelu, a njihovo utvrđivanje bi vodilo nepotrebnom odugovlačenju postupka.

Na osnovu izloženog, a u smislu odredbe čl.303 st.1 ZKP-a, odlučeno je kao u izreci presude.

ZAPISNIČARKA SUTKINJA
Ana Ivanović, s.r. Sonja Keković, s.r.

PRAVNA POUKA: Protiv ove presude dozvoljena je žalba Višem sudu u Podgorici, preko ovog suda u roku od 8 dana od dana prijema pismenog otpravka iste, samo u slučaju kada presuda nije u skladu sa zaključenim sporazumom.