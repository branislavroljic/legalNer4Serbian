Kri.br. 30/2017
Sudija za istragu Osnovnog suda u Cetinju Vesna Pavišić, u krivičnom predmetu protiv osumnjičenog S. N., sa C., zbog osnovane sumnje da je izvršio krivično djelo napad na službeno lice u vršenju službene dužnosti iz čl. 376- st. 3. u vezi stava 1. i 2. Krivičnog zakonika Crne Gore, odlučujući o predlogu ODT u Cetinju Kt.br. 28/17 od 20. 02. 2017. godine, nakon saslušanja osumnjičenog, na osnovu člana 268. stav 3. Zakonika o krivičnom postupku, dana 21. 02. 2017. godine u10,00 časova, donio je
R J E Š E NJ E
Odbija se predlog ODT-a u Cetinju Kt.br. 28/17 od 20. 02. 2017. godine za odredjivanje pritvora osumnjičenom N. S., kao neosnovan, pa se isti ima pustiti na slobodu ODMAH.

Protiv ovog rješenja državni tužilac može izjaviti žalbu vijeću ovog suda iz člana 24. stav 7. ZKP-a u roku od 24 časa od časa uručenja rješenja.

Žalba ne zadržava izvršenje rješenja.

O b r a z l o ž e nj e
Uprava policije - OB Cetinje je Osnovnom državnom tužilaštvu u Cetinju podnijela krivičnu prijavu Ku. br. 62/03 - 10/2017 od 18. 02. 2017. godine, protiv osumnjičenog S. N. iz C., zbog krivičnog djela napad na službeno lice u vršenju službene dužnosti iz čl. 376. st. 3. u vezi st. 1 i st. 2. Krivičnog zakonika Crne Gore.

Zamjenik ODT-a u Cetinju je dana 19. 02. 2017. godine saslušao osumnjičenog na navode krivične prijave nakon čega mu je rješenjem Kt.br. 28/17 od 19. 02. 2017. godine odredio zadržavanje u smislu člana 267. ZKP-a, koje mu se ima računati od dana, 18. 02. 2017. godine od 16,30 časova, kao dana i časa lišenja slobode. Podneskom Kt.br. 28/17 od 20. 02. 2017. godine, koji je u ovom sudu primljen dana 20. 02. 2017. godine u 16,00 časova, ODT u Cetinju je stavio predlog za odredjivanje pritvora osumnjičenom po pritvorskom osnovu iz člana 448. stav 1. tačka 2. Zakonika o krivičnom postupku. Ovlašćeni tužilac smatra da je osumnjičeni osanovano sumnjiv da je izvršio, krivično djelo napad na službeno lice u vršenju službene dužnosti iz čl. 376. st. 3. u vezi st. 1 i 2. Krivičnog zakonika Crne Gore, te da je kod činjenice da je prilikom izvršenja istog oštećenim službenicima uputio prijetnje upotrebom oružja, kao i prijetnje da će ih ponovo fizički napasti, upućujući im riječi "imam dva pištolja, ubiću tebe i kolegu kao zečeve, a tebi Raduloviću, zubima ću grkljan iščupati, kunem ti se neću te prevariti", te ih potom fizički napao, a imajući u vidu i okolnost da je isti ranije više puta osuđivan i to presudom Osnovnog suda u Cetinju K. br. 101/14 od 05. 02. 2015. godine, zbog krivičnog djela ugrožavanje sigurnosti iz čl. 168. st. 1. KZCG , na kaznu rada u javnom interesu u trajanju od 360 časova, presudom Osnovnog suda u Cetinju K. br. 64/07 od 17. 12. 2007. godine, zbog krivičnog djela ugrožavanje javnog saobraćaja iz čl. 339. st. 1. KZCG, na kaznu zatvora u trajanju od 30. dana, uslovno na jednu godinu i presudom Osnovnog suda u Podgorici K. 6501/01 od 21. 08. 2003. godine, zbog krivičnog djela teška krađa iz čl. 144 KZ -a, na kaznu zatvora u trajanju od 3 mjeseca uslovno na 2. godine, pa postoje okolnosti koje ukazuju da će osumnjičeni S. N., ukoliko se nađe na slobodi, ponoviti krivično djelo ili izvršiti krivično djelo kojim prijeti, te na na njegovu sklonost ka vršenju inkriminisanih radnji, čime su ostvareni razlozi za određivanje pritvora sadržani u u čl. 448. st. 1. tačka 2. Zakonika o krivičnom postupku.

Osumnjičeni je dana 21. 02. 2017. godine saslušan na okolnosti predloga za odredjivanje pritvora pa je sudija za istragu našao da je taj predlog neosnovan.

Pritvor se osumnjičenom u smislu člana 174. stav 1. ZKP-a može odrediti samo u slučajevima propisanim tim Zakonikom i samo ako se ista svrha ne može ostvariti drugom mjerom, a neophodan je radi nesmetanog vođenja postupka. Članom 448. stav 1. tačka 2. ZKP-a propisano je da se pritvor može odrediti, u cilju nesmetanog vođenja krivičnog postupka, protiv lica za koje postoji osnovana sumnja da je učinilo krivično djelo i to u smislu tačke 2. istog člana ako posebne okolnosti ukazuju da će okrivljeni dovršiti pokušano krivično djelo ili izvršiti krivično djelo kojim prijeti ili ponoviti krivično djelo. Osumnjičeni S. N. je na zapisniku pred ODT-om u prisustvu izabranog branioca iznio svoju odbranu u kojoj je naveo da je dana, 18. 02. 2017. godine, oko 16,00 časova, upravljao svojim motornim vozilom marke „ Toyota Yaris“ reg. oznaka CT ... iz pravca Podgorice u pravcu Cetinja. Sa njim u vozilu bila je njegovo devetogodišnja kćerka. U mjestu „ Dobrsko Selo“ obišao je tri vozila, ali ne i više vozila. Ubrzo ga je zaustavila policijska patrola, tačnije dva policijska službenika, Radulović Ratko i Kažić Mladen. Na njihov zahtjev odmah im je dao dokumenta. Jedan od policajaca mu je kazao da je pretekao 15. vozila, na što je on odgovorio da nije tačno, nego da je zaobišao samo jedno vozilo, i neka dođe taj koji je prijavio da mu to kaže u oči, te je i dodao „ neka mi se posere u usta ukoliko je ta priča istinita, a ukoliko nije ja ću njemu“. Molio, je policajce da siđu dolje i da pitaju momka na rampi je li on pretekao petnaest vozila ili samo jedno ili dva, ali oni su počeli da mu pišu prekršajnu prijavu. Dok su to radili jedan od njih ga je upitao ima li što od oružja, a on je malo u šali, a više ljut i iritiran, jer je vidio da mu dijete u vozilu plače, otvorio jaknu i rekao evo imam dva pištolja. Nijesu ga pretresali, već su odmah krenuli prema njemu i rekli mu „ idemo sad u stanicu kad se tako ponašaš“. Odgovorio je da će poći bez ikakvh problema samo da povede dijete kući ili da je povede neko od njih, ali su oni to odbili i krenuli prisilno da ga ubace vozlo, tačnije uzeli su ga za jaknu, odnosno gornji dio tijela i počeli da ga guraju u vozilo. Vidio je da su uzeli neki sprej. Pitao ih je „ je li moguće da ovo radite od mene, da me gleda ovaj narod i dijete da mi plače u kolima“, na što su oni rekli da ih to ne interesuje, da će neko doći za dijete i da će oni to završiti samo da ga sprovedu u stanicu. On je na to rekao da ga mogu ubiti inačije drugačije neće ostaviti dijete na ulici. Prethodno je u Podgorici popio 2 – 3 piva, ali nije bio u stanju da se ne može sjetiti, što je govorio. Možda je u afektu nešto ružno rekao ali se ne sjeća što je govorio. Sigurno nije rekao da će ih ubiti, niti da će nekome grkljan iščupati. Ubrzo je došao komandir policije, kojemu ne zna ime , manjeg rasta i ćelav, koji je sjeo u njegovo vozilo, na što je on pristao, odveo dijete kolima kući, potom i njega u stanicu policije. Nije tačno da je policajca fizički napao, niti da je pružao fizički otpor, samo ih je molio da ga pušte da što prije puste da ide kući, zbog djeteta koje se nalazilo u autu. Jedino je razmišljao o tome da dijete bezbjedno povede do kuće. Kriv je što je pretekao tri vozila i što je upravljao pod dejstvom alkohola, ali sigurno policajce nije fizički napao, niti im je prijetio da će ih napasti.

U konkretnom slučaju po ocjeni sudije za istragu, ne postoje razlozi za određivanje pritvora osumnjičenom iz čl. 448. st. 1. tačka 2. Zakonika o krivičnom postupku. Naime, saslušan pred sudijom za istragu, izrazio je iskreno kajanje zbog nemilog događaja, budući da je isti porodični čovjek, otac četvoro djece, a takođe se izvinio pred ovim sudijom, policijskim službenicima.

Imajući prednje u vidu sud je našao da je predlog za određivanje pritvora osumnjičenom, neosnovan, a ovo sa razloga, što iz sadržine razloga stavljenih u predlogu za određivanje pritvora, kod jasnog i iskrenog kajanja osumnjčenog, ne postoje posebne okolnosti, koje ukazuju da će okrivljeni dovršiti pokušano krivično djelo ili izvršiti krivično djelo kojim prijeti ili ponoviti krivično djelo u smislu čl. 448. st. 1. tačka 2 ZKP -a.

Na osnovu svega navedenog je odlučeno kao u dispozitivu.

OSNOVNI SUD U CETINJU

Dana, 21. 02. 2017. godine
Zapisničar,
Sanja Abramović,
Sudija za istragu
Vesna Pavišić