U IME CRNE GORE
K.br. 317/13
OSNOVNI SUD U NIKŠIĆU, sudija Perović Ivan, uz sudjelovanje Ćuzović Plane kao zapisničara, odlučujući u krivičnom predmetu okrivljenog N JA zbog krivičnog djela krađa iz čl. 239 st. 1 Krivičnog zakonika, po optužnom predlogu ODT-a Nikšić Kt.br.41/12 od 02.07.2013.g., nakon dovršenog glavnog i javnog pretresa dana 23.10.2013.g., u prisustvu zamjenika ODT-a Krivokapić Vesne i okrivljenog N Ja, donio je i istog dana javno objavio

P R E S U D U
Okrivljeni:

N J od oca Ve i majke Ru rođene Sa , rođen u Nikšiću 1.11.1 5.g., nastanjen u Nikšiću BREZOVIK bb, državljanin CG, završio srednju školu, nezaposlen, lošeg imovnog stanja, neoženjen, ranije neosuđivan
Kriv je

Što je:

U periodu od 29.01.2011.g. do 3.02.2011.g. u Nikšiću, svjestan svog djela čije je izvršenje htio, u porodičnoj kući koja se nalazi u naselju Brezovik bb, u namjeri da sebi pribavi proviprvnu imovinsku korist u vrijednosti većoj od 150,00 eura, oduzeo električnu energiju sa elektromreže Elektrodistribucije Nikšić u vrijednosti od 17,73 eura, na način što je iz navedenog objekta skinuo brojilo i objekat direktno priključio na elektrodistributivnu mrežu kablom presjeka 2 x 2,5 mm2 tako da se utrošak električne energije nije mogao registrovati i na taj način sebi pribavio imovinsku korist u navedenom iznosu.

čime je učinio krivično djelo krađa iz čl. 239 st. 1 Krivičnog zakonika.

Sud okrivljenom shodno čl.4 st.2, čl.42, čl.52, čl.53 i čl.54 Krivičnog zakonika i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 /trideset/ dana i istovremeno određuje da se ova kazna neće izvršiti ako okrivljeni u roku od jedne godine po pravosnažnosti presude ne učini novo krivično djelo.

Obavezuje se okrivljeni da na ime troškova krivičnog postupka uplati iznos od 101,50 eura, u roku od 15 dana po pravosnažnosti presude, pod prijetnjom prinudnog izvršenja na žiro-račun ovoga suda br.832-152-32.

O b r a z l o ž e nj e
ODT iz Nikšića optužnim predlogom Kt. br. 41/12 stavio je na teret okrivljenom N Ju izvršenje krivičnog djela iz čl.239 st.1 KZ, pa je zamjenik ODT-a Krivokapić Vesna koja je zastupala optužbu na glavnom pretresu, činjenično izmijenila optužni predlog, ostajući u završnoj riječi pri izmijenjenom optužnom aktu i predlažući sudu da okrivljenog oglasi krivim i osudi po zakonu.

Okrivljeni N J negirao je izvršenje krivičnog djela, navodeći u svojoj odbrani da je čini mu se 2011.g. vršio renoviranje stare porodične kuće u Brezoviku koja se voda kao vlasništvo njegovog strica Da ali koju isključivo on koristi, da je skinuo brojilo i kablom presjeka 2x2,2 priključio kuću na elektromrežu ali nije znao da za ovo treba da traži dozvolu Elektrodistribucije. Istakao je da on ništa nije ukrao i ponavlja da nije znao da mu je potrebna dozvola Elektrodistribucije za skidanje brojila i priključivanje kabla. Priključivši kablom kuću na elektro mrežu ukupno je imao struje u objektu šest dana.

Okrivljeni je u završnoj riječi ostao pri iznijetoj odbrani, ostavljajući pitanje svoje krivice sudu na ocjenu.

Sud je u dokaznom postupku pročitao zapisnik Elektrodistribucije Nikšić o kontroli mjernog mjesta broj 0102236 od 3.02.2011.g., na saglasan predlog stranaka pročitao nalaz i mišljenje sudskog vještaka elektrostruke ing.G Ie od 7.02.2012.g., saslušao sudskog vještaka elektro struke ing.G Iu i pročitao izvod iz kaznene evidencije za okrivljenog.

ZAPISNIKOM Elektrodistribucije Nikšić o kontroli mjernog mjesta broj 0102236 od 3.02.2011.g. konstatovano je da je kod potrošača N Da, sa mjernog mjesta skinuto brojilo a objekat koji se renovira direktno je skopčan na elektromrežu.

NALAZOM i MIŠLJENJEM vještaka elektrostruke ing.G Ie od 7.02.2012.g. navedeno je da u predmetnom slučaju količina oduzete električne energije u slučaju kada je objekat direktno prikopčan na elektromrežu kablom za period od tri mjeseca iznosi 2695kw/h odnosno izraženo u novcu 220,95 eura.

Sudski vještak elektrostruke ing. G IA naveo je u svom iskazu da količina električne energije neovlašćeno prisvojene direktnim prikopčanjem objekta na elektromrežu kablom presjeka 2x2,2u konkretnom slučaju za period od 6 dana iznosi 198,68 kw/h odnosno izraženo u novcu 17,73 eura.

Sud nalazi da je na nesumljiv način utvrđeno da je okrivljeni N J, u periodu od 29.01.2011.g. do 3.02.2011.g. u Nikšiću, svjestan svog djela čije je izvršenje htio, u porodičnoj kući koja se nalazi u naselju Brezovik bb, u namjeri da sebi pribavi proviprvnu imovinsku korist, u vrijednosti većoj od 150,00 eura, oduzeo električnu energiju sa elektromreže Elektrodistribucije Nikšić u vrijednosti od 17,73 eura, na način što je iz navedenog objekta skinuo brojilo i objekat direktno priključio na elektrodistributivnu mrežu kablom presjeka 2 x 2,5 mm2 tako da se utrošak električne energije nije mogao registrovati i na taj način sebi pribavio imovinsku korist u navedenom iznosu. kojim radnjama je ostvario sva bitna obilježja krivičnog djela krađa iz čl. 239 st. 1 KZ.

Najprije, nesporno je da je okrivljeni N J izvršio skidanje brojila koje je služilo za obračunavanje utroška električne energije u kući njegovog strica N Da /koju okrivljeni po sopstvenom priznanju koristi/ te da je objekat direktno priključio na elektrodistributivnu mrežu kablom presjeka 2x2,2. Prednje proizilazi iz kazivanja okrivljenog N Ja ali i iz sadržine zapisnika Elektrodistribucije o kontroli mjernog mjesta broj 0102236 od 3.02.2011.g.

Okrivljeni tvrdi kako nije znao da ne smije skidati brojilo i priključiti objekat na elektromrežu direktno putem kabla, koju tvrdnju sud smatra nelogičnom i nerealnom jer je opšte poznato kako ovakve radnje, kojima se omogućava snadbijevanje objekata električnom energijom, građani ne smiju obavljati samostalno.

Što se tiče količine električne energije koju je okrivljeni prisvojio na opisani način, sudski vještak elektrostruke ing. G Ia jasno je naveo na glavnom pretresu da se radi o količini od 198,68 kw/h odnosno obračunato u novcu od 17,73 eura. Ovakvo kazivanje sudskog vještaka sud je prihvatio kao objektivno i utemeljeno na pravilima struke i nauke, pri čemu je zastupnik optužbe optužbu prilagodio kazivanju vještaka. Naime, nalaz i mišljenje sudskog vještaka elektrostruke u prethodnom postupku sadržao je podatak o količini prisvojene električne energije za period od tri mjeseca ali kako nije izveden niti jedan dokaz koji bi pokazao da je objekat koji je koristio okrivljeni snabdijevan električnom energijom na način opisan izrekom presude tokom tri mjeseca, sud je morao prihvatiti kazivanje okrivljenog kako je na predmetni način isključivo u toku šest dana obezbjeđivana električna energija za objekat.

Kako je okrivljeni bio svjestan da priključujući objekat direktno na elektrodistributivnu mrežu kablom, zapravo oduzima pokretnu stvar – električnu energiju koja je vlasništvo Elektrodistribucije, očito u namjeri da njenim prisvajanjem sebi pribavi protivpravnu imovinsku korist i to u iznosu većem od 150,00 eura jer je on samim priključenjem pokazao namjeru da prisvoji svukoliku električnu energiju koju potroši, što je i htio a sve to znači da je djelovao sa direktnim umišljajem.

Sud je donio rješenje da se neće saslušavati svjedoci V V i T M jer ne samo da je zastupnik optužbe odustao od predloga za izvođenje tih dokaza, čemu se nije protivio okrivljeni, već i sud nalazi da bi insistiranje na istim isključivo doprinijelo odugovlačenju postupka.

Prilikom odlučivanja o krivičnoj sankciji sud je kod okrivljenog shodno čl. 42 KZ kao olakšavajuće okolnosti cijenio činjenice da se radi o nezaposlenom licu lošeg imovnog stanja, ranije neosuđivanom(što je utvrđeno uvidom u izvod iz kaznene evidencije), dok otežavajućih okolnosti nije našao,pa je istome sud shodno čl. 53 i 54 KZ izrekao uslovnu osudu, uz utvrđivanje kazne zatvora od 30 dana koja se neće izvršiti ukoliko u roku od 1 godine, po pravosnažnosti presude, ne učini novo krivično djelo, čime će se postići svrha uslovne osude iz čl. 52 KZ u okviru opšte svrhe propisivanja i izricanja krivičnih sankcija iz čl. 4 st. 2 KZ.

Sud je obavezao okrivljenog na plaćanje troškova krivičnog postupka u iznosu od 101,50 eura, od čega se iznos od 71,50 eura odnosi na naknadu vještaku elektro struke a iznos od 30,00 eura na paušal kao dio troškova krivičnog postupka, srazmjerno trajanju i složenosti krivičnog postupka i imovnom stanju okrivljenog, shodno čl. 226 i čl. 229 ZKP-a.

Na osnovu iznijetog, shodno čl. 374 ZKP -a odlučeno je kao u izreci presude.

OSNOVNI SUD U NIKŠIĆU, dana 23.10.2013. godine.

Zapisničar, SUDIJA,
Plana Ćuzović s.r. Ivan Perović s.r.

ZA TAČNOST OTPRAVKA TVRDI:

radnik suda.

PRAVNA POUKA: Protiv ove presude dozvoljena je žalba u roku od 8 dana
od dana prijema iste preko ovog suda Višem sudu u Podgorici.