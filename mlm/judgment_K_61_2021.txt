K. br. 61/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog A. S., zbog krivičnog djela zelenaštvo iz čl. 252 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice Kt. br. 1961/18 od 27.01.2021. godine, zaključenog između državne tužiteljke Ivane Petrušić Vukašević, okrivljenog A. S. i njegove braniteljke adv. T. P., dana 06.04.2021. godine donio je
P R E S U D U
Okrivljeni:

A. S., JMB xxxxxxxxxxxxx, od oca M. i majke N., rođene O., rođen xx.xx.19xx. godine u Podgorici, sa prebivalištem u Podgorici - B. P. Ć. br. xx, državljanin Crne Gore, razumije crnogorski jezik, koji je i njegov jezik, nezaposlen, oženjen, otac troje djece, pismen, završio srednju školu, srednjeg imovnog stanja, neosuđivan, protiv kojeg se ne vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 730/18 od 24.12.2018. godine, proveo periodu od 21.12.2018. godine u 13.00 časova do 20.01.2019. godine.

Kriv je

Što je:

U toku 2018. godine, u Podgorici, svjestan svog djela čije je izvršenje htio i znajući da je isto zabranjeno, davao novac na zajam i pri tome ugovorio za sebe nesrazmjernu imovinsku korist, na način što je oštećenom P. V., na osnovu usmenog dogovora, dao na zajam 8.000,00 (osam hiljada) eura i ugovorio da oštećeni na ukupan iznos zajma, svakog mjeseca plaća kamatu od pet posto, što mjesečno iznosi 400 eura, koju kamatu je oštećeni platio kada mu je vratio dug u iznosu od 8.400,00 eura, pa je tako okrivljeni sebi pribavio imovinsku korist od 400,00 eura, oštećenom Z. L. na osnovu usmenog dogovora u dva navrata dao na zajam novac i to u iznosu od 5.000,00 i 10.000 eura i ugovorio da oštećeni na ukupan iznos zajma, plati kamatu od pet posto, što mjesečno iznosi 250,00 eura, odnosno 500,00 eura, a koju kamatu je oštećeni platio kada mu je vratio dug u iznosu od 5,250,00 eura i od 10.500,00 eura, pa je tako sebi pribavio imovinsku korist od 750,00 eura, oštećenom M. P. na osnovu usmenog dogovora dao na zajam novac u iznosu od 2.000,00 eura, te ugovorio da mu oštećeni na ukupan iznos zajma plati kamatu od pet posto mjesečno, što iznosi 100,00 eura, a koji dug sa kamatom mu je oštećeni nije vratio, oštećenom A. G., na osnovu usmenog dogovora dao na zajam novac u iznosu od 1.000,00 eura, te ugovorio da mu oštećeni plati kamatu od pet posto mjesečno, što iznos 50,00 eura, a koji dug sa kamatom je oštećeni platio kada je vratio okrivljenom dug u iznosu od 1.050,00 eura, te oštećenom S. D. dao na zajam novac u iznosu od 3.000,00 eura, i ugovorio da mu oštećeni plati kamatu, od pet posto mjesečno, što iznosi 150,00 eura, koji dug sa kamatom mu je oštećeni djelimično vratio, kada mu je u četiri navrata vratio po 500,00 eura,
- čime je izvršio krivično djelo zelenaštvo iz čl. 252 st. 1 Krivičnog zakonika Crne Gore.

Pa ga sud za navedeno krivično djelo, na osnovu čl. 4 st. 2, čl. 32, čl. 36a, čl. 39, čl. 42 st. 1, čl. 51 st. 1 i čl. 113 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 4 (četiri) mjeseca, koja će se izvršiti tako što će okrivljeni istu izdržavati u prostorijama u kojima stanuje, a u koju kaznu se okrivljenom uračunava vrijeme provedeno u pritvoru od 21.12.2018. godine do 20.01.2019. godine, i na novčanu kaznu u iznosu od 5.000,00 (pet hiljada) eura, koju je okrivljeni dužan platiti u roku od 15 (petnaest) dana po pravosnažnosti presude, a ako izrečenu novčanu kaznu ne plati u određenom roku, sud će novčanu kaznu zamijeniti kaznom zatvora, tako što će za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

Okrivljeni ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija.

Ukoliko okrivljeni jednom u trajanju preko 6 (šest) časova ili dva puta u trajanju do 6 (šest) časova samovoljno napusti prostorije u kojima stanuje, sud će odrediti da ostatak kazne zatvora izdrži u Zavodu za izvršenje krivičnih sankcija.

Obavezuje se okrivljeni da plati paušalne troškove krivičnog postupka u iznosu od 30,00 eura, u roku od 15 dana po pravosnažnosti presude, pod prijetnjom izvršenja.

Obavezuje se okrivljeni da na račun Budžeta Crne Gore uplati novčani iznos od 1.200,00 eura, koji iznos odgovara pribavljenoj imovinskoj koristi, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom A. S. je optužnim predlogom Osnovnog državnog tužilaštva u Podgorici Kt. br. 1961/18 od 28.01.2021. godine stavljeno na teret krivično djelo zelenaštvo iz čl. 252 st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegova braniteljka su zaključili sporazum o priznanju krivice dana 27.01.2021. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni A. S. u vrijeme, mjestu i na način opisan u izreci ove presude učinio krivično djelo zelenaštvo iz čl. 252 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kaznama iz sporazuma o priznanju krivice, zaključenog između stranaka i braniteljke, ovaj sud je našao da je predlog stranaka u vezi sa kaznama prihvatljiv, jer je isti u skladu sa interesima pravičnosti, a kazne odgovaraju svrsi kažnjavanja, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazni, i to njegove lične prilike, odnosno činjenicu da je oženjen i otac troje djece, njegov raniji život i s tim u vezi neosuđivanost, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka te iskreno kajanje, dok otežavajućih okolnosti nije bilo.

Shodno čl. 51 st. 1 Krivičnog zakonika Crne Gore okrivljenom je u izrečenu kaznu zatvora uračunato vrijeme provedeno u pritvoru, na način kako je to predstavljeno u izreci presude.

Sud je u smislu čl. 36a st. 2 Krivičnog zakonika Crne Gore odredio da okrivljeni prilikom izvršavanja kazne zatvora u trajanju od četiri mjeseca ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, odnosno da će ukoliko okrivljeni jednom u trajanju preko šest časova ili dva puta u trajanju do šest časova samovoljno napusti prostorije u kojima stanuje, sud odrediti da ostatak kazne zatvora izdrži u Upravi za izvršenje krivičnih sankcija.

Sud je u smislu čl. 39 st. 5 i 6 Krivičnog zakonika Crne Gore odredio da će se ako okrivljeni ne plati novčanu kaznu u iznosu od pet hiljada eura u roku od petnaest dana po pravosnažnosti presude, ista zamijeniti kaznom zatvora, tako što će se za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

Imajući u vidu da je čl. 112 Krivičnog zakonika Crne Gore predviđeno da niko ne može zadržati imovinsku korist pribavljenu protivpravnim djelom koje je u zakonu određeno kao krivično djelo, te da će se takva korist oduzeti, to je sud shodno čl. 113 st. 1 Krivičnog zakonika Crne Gore obavezao okrivljenog da uplati na račun Budžeta Crne Gore novčani iznos od ukupno 1.200,00 eura, koji iznos odgovara pribavljenoj imovinskoj koristi koja potiče od izvršenja predmetnog krivičnog djela.

Okrivljeni je shodno čl. 226 i čl. 229 Zakonika o krivičnom postupku obavezan da plati paušalne troškove krivičnog postupka u iznosu od 30,00 eura, a koji je određen prema trajanju i složenosti postupka i imovnom stanju okrivljenog.

Na osnovu navedenog, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 06.04.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja