K. br. 866/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraja, u krivičnom postupku protiv okrivljenog D. K. zbog krivičnog djela zloupotreba položaja u privrednom poslovanju u pokušaju iz čl. 272 st. 2 u vezi st. 1 u vezi čl. 20 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 18.11.2020. godine, donio je
P R E S U D U
Okrivljeni: D. K., JMB xxxxxxxxxxxxx, od oca R. i majke A., rođene P., rođen xx.xx.19xx. godine u Podgorici, sa prebivalištem u podgorici - Ulica XX j. br. xxX, državljanin Crne Gore, razumije crnogorski jezik, koji je i njegov jezik, mašinista, oženjen, otac jednog djeteta, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo,
Kriv je

Što je:

Dana 27. septembra 2020. godine, oko 22,30 časova, u Ulici IV jula, Glavni grad Podgorica, svjestan svog djela čije je izvršenje htio, znajući da je isto zabranjeno, u svojstvu zaposlenog - radnika na poslovima rukovaoca građevinskim mašinama u oštećenom privrednom društvu "A. p." doo, u namjeri da sebi pribavi protivpravnu imovinsku korist, pokušao da prisvoji pokretne stvari koje su mu povjerene na radu u tom privrednom društvu, na način što se vozilom marke "Golf 6" registarskih oznaka PG GK xxx dovezao do gradilišta na kojem se nalazila građevinska mašina - rovokopač, vlasništvo oštećenog, pa nakon što je upotrebom ključa otvorio limeni poklopac od hidraulične pumpe, iz rezervoara mašine preko dovodnog gumenog crijeva neovlašćeno je natočio šest PVC flaša, ukupne količine 9 litara eurodizel goriva, vrijednosti 8,73 eura, kada je zatečen od strane policijskih službenika koji su ga spriječili u daljem vršenju krivičnog djela i koji su pregledom lica mjesta pronašli još devet praznik PVC flaša zapremine 1,5 litara i jedan prazni kanister zapremine 5 litara,
- čime je učinio krivičnog djela zloupotreba položaja u privrednom poslovanju u pokušaju iz čl. 272 st. 2 u vezi st. 1 u vezi čl. 20 Krivičnog zakonika Crne Gore.

Pa sud okrivljenom zbog navedenog krivičnog djela primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 4 (četiri) mjeseca i istovremeno određuje da se one neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Oštećeno privredno društvo "A. p." DOO se upućuje da imovinskopravni zahtjev može ostvariti u parničnom postupku.

Obavezuje se okrivljeni da plati na ime troškova krivičnog postupka iznos od 90,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom D. K. je optužnim predlogom Osnovnog državnog tužilaštva Podgorica Kt. br. 1453/20 od 30.10.2020. godine stavljeno na teret krivično djelo zloupotreba položaja u privrednom poslovanju u pokušaju iz čl. 272 st. 2 u vezi st. 1 u vezi čl. 20 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 30.10.2020. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni D. K. u vrijeme, mjestu i na način opisan u izreci ove presude učinio krivično djelo zloupotreba položaja u privrednom poslovanju u pokušaju iz čl. 272 st. 2 u vezi st. 1 u vezi čl. 20 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno činjenicu da je lošeg imovnog stanja, da je oženenjen i otac jednog djeteta, njegov raniji život i s tim u vezi neosuđivanost, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka te iskreno kajanje, dok otežavajućih okolnosti nije bilo.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 90,50 eura, od čega na ime troškova ekonomsko - finansijskog vještačenja iznos od 60,50 eura i na ime paušalnih troškova iznos od 30,00 eura, koji je određen prema trajanju i složenosti postupka i imovnom stanju okrivljenog.

Sud je, shodno čl. 239 st. 2 Zakonika o krivičnom postupku, oštećeno privredno društvo "A. p." DOO uputio da imovinskopravni zahtjev može ostvariti u parničnom postupku.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 18.11.2020. godine
ZAPISNIČARKA S U D I J A
Edina Kraja, s.r. Rade Ćetković, s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja