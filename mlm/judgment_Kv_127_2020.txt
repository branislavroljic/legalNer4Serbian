Kv.br.127/20
U IME CRNE GORE
VIŠI SUD U PODGORICI, po predsjedniku suda Borisu Saviću, kao predsjedniku krivičnog vanraspravnog vijeća, uz učešće savjetnice Milice Turković, kao zapisničara, u krivičnom predmetu protiv okrivljenog B.B.a, zbog krivičnog djela – neovlašćena proizvodnja, držanje i stavljanje u promet opojnih droga putem pomaganja iz čl. 300 st.1 u vezi čl.25 KZ CG, po optužnici Višeg državnog tužilaštva u Podgorici Kt.br.263/19 od 04.02.2020.godine, koju je na ročištu povodom odlučivanja o sporazumu o priznanju krivice zastupao Viši državni tužilac u VDT u Podgorici Šoškić Miloš, nakon pravosnažnosti rješenja o usvajanju sporazuma o priznanju krivice, dana 02.03.2020.godine, donio je
PRESUDU

Optuženi:

B.B., JMB-----, od oca T. i majke V. rođene M., rođenog -----godine u C., sa prebivalištem u T., državljanin Crne Gore neoženjen, bez djece, pismen, završio fakultet, srednjeg imovnog stanja, neosuđivan,
KRIV JE
Zato što je:

U avgustu 2019.godine, u Tivtu, svjestan svog djela čije je izvršenje htio, umišljajno pomogao okrivljenom P.S. u izvršenju krivičnog djela neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika Crne Gore, na način što je iz kutije cigara presuo u pvc kesu 13,732 grama kokaina, nakon čega je pvc kesu zavezao i kokain predao okrivljenom P.S., koji ga je neovlašćeno držao radi dalje prodaje i kod kojeg je pronađen prilikomk pretresa njegovog stana
- čime je izvršio krivično djelo - neovlašćena proizvodnja, držanje i stavljanje u promet opojnih droga putem pomaganja iz čl. 300 st.1 u vezi čl.25 Krivičnog zakonika Crne Gore,
pa ga sud primjenom članova 4 stav 2, 32, 33, 34 st.2, 36, 36a, 42, 45 i 46 Krivičnog zakonika CG, te članova 303 st.1, 226, 229 i 374 Zakonika o krivičnom postupku
OSUĐUJE
Na kaznu zatvora u trajanju od 6 (šest) mjeseci, koja kazna će se izvršiti tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uredjuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napustiti prostorije u kojima stanuje, odrediti da ostatak kazne izdrži Upravi za izvršenje krivičnih sankcija i na novčanu kaznu u iznosu od 2.000,00 eura, koju je dužan platiti u roku od 3 (tri) mjeseca po pravosnažnosti ove presude, i to na račun budžeta Crne Gore br.832-7113-04.

Ako optuženi ne plati novčanu kaznu u ostavljenom roku sud će novčanu kaznu zamijeniti kaznom zatvora, tako što će za svakih započetih 25€ (dvadesetpet) novčane kazne odrediti jedan dan zatvora, s tim da kazna ne može biti duža od 6 (šest) mjeseci.

Obavezuje se optuženi, da na ime sudskog paušala, kao posebnog dijela troškova krivičnog postupka, uplati iznos od 50,00 eura Višem državnom tužilaštvu u Podgorici i Višem sudu u Podgorici iznos od 50,00 eura, sve u roku od 15 dana po pravosnažnosti presude.

O b r a z l o ž e nj e
Optužnicom Višeg državnog tužilaštva u Podgorici Kt.br. 263/19 od 04.02.2020. godine, okrivljenom B.B.u stavljeno je na teret izvršenje krivičnog djela - neovlašćena proizvodnja, držanje i stavljanje u promet opojnih droga putem pomaganja iz čl. 300 st.1 u vezi čl.25 KZ CG.

Dana 06.02.2020.godine Viši državni tužilac u VDT u Podgorici Miloš Šokšić, dostavio je ovom sudu zajedno sa predmetnom optužnicom i sporazum o priznanju krivice Kt.br.263/19, Kt(Sp).br.17/20 od 04.02.2020.godine, kao i zapisnik o pregovaranju stranaka, te zapisnik o saslušanju okrivljenog i priznanju krivice.

Na ročištu za razmatranje sporazuma, održanom dana 20.02.2020.godine, sud je pročitao dokaze predložene optužnicom, i to: Izvještaj o DNK vještačenju Forenzičkog centra u Danilovgradu br.3573/19 od 28.11.2019.godine i Izvještaj o hemijskom vještačenju Forenzičkog centra u Danilovgradu br.3574/19 od 13.11.2019.godine.

Iz sadržine izvedenih dokaza na koje je optuženi i njegov branilac nijesu imali primjedbe, proizilazi da je Viši državni tužilac pružio dovoljno dokaza o krivici optuženog B.B.a, pa sud, a nakon što je u svemu prihvatio sporazum o priznanju krivice, utvrđuje da je optuženi B.B. u vrijeme i na način opisan u izreci presude izvršio krivično djelo - neovlašćena proizvodnja, držanje i stavljanje u promet opojnih droga putem pomaganja iz čl. 300 st.1 u vezi čl.25 Krivičnog zakonika Crne Gore, pa ga je oglasio krivim i osudio po zakonu.

Prilikom odlučivanja o izboru vrste krivične sankcije i njene visine, a shodno čl. 42 st.1 KZ CG, koja je utvrđena za optuženog u skladu sa sporazumom o priznanju krivice zaključenog između stranaka, sud je našao da je predlog stranaka u vezi sa izrečenom krivičnom sankcijom - kaznom zatvora u trajanju od 6 (šest) mjeseci koja kazna će se izvršiti tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uredjuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napustiti prostorije u kojima stanuje, odrediti da ostatak kazne izdrži Upravi za izvršenje krivičnih sankcija i novčanom kaznom u iznosu od 2.000,00 eura, koju je dužan platiti u roku od 3 (tri) mjeseca po pravosnažnosti ove presude, prihvatljiv i u skladu sa interesima pravičnosti, a sankcija odgovara svrsi izricanja krivičnih sankcija.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv.

Naime, odlučujući o kazni za optuženog, sud je u smislu čl. 42. Krivičnog zakonika cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti), pa od olakšavajućih okolnosti na strani optuženog našao je da je okrivljeni u potpunosti priznao izvršenje krivičnog djela, da je izrazio iskreno kajanje, da se radi o mlađoj osobi koja je ranije neosuđivana da mu je stavljeno na teret da je izvršio krivično djelo putem pomaganja, pa je uslijed odsustva otežavajućih okolnosti, cijeneći napred navedene olakšavajuće okolnosti, te stepen krivice optuženog za izvršeno krivično djelo, okrivljenog osudio na kaznu zatvora u trajanju od 6 (šest) mjeseci koja kazna će se izvršiti tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uredjuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napustiti prostorije u kojima stanuje, odrediti da ostatak kazne izdrži Upravi za izvršenje krivičnih sankcija i novčanu kaznu u iznosu od 2.000,00 eura, koju je dužan platiti u roku od 3 (tri) mjeseca po pravosnažnosti ove presude, nalazeći da će se tako odmjerenom kaznom ostvariti svrha kažnjavanja iz čl. 32 Krivičnog zakonika Crne Gore, da optuženi u buduće ne vrši krivična djela u okviru opšte svrhe propisivanja i izricanja krivičnih sankcija iz čl. 4 st.2 Krivičnog zakonika Crne Gore, da okrivljeni ubuduće ne vrši krivična djela.

Kako je optuženi B.B. oglašen krivim, sud ga je shodno čl. 226 i 229 ZKP obavezao da na ime troškova krivičnog postupka nastalih tokom izviđaja i tokom zaključenja sporazuma o priznanju krivice uplati Višem državnom tužilaštvu u Podgorici uplati iznos od 50,00 eura na ime paušala i Višem sudu u Podgorici iznos od 50,00 eura na ime paušala, a sve u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu izloženog, a shodno odredbi čl. 303 st.1 ZKP, odlučeno je kao u izreci presude.

VIŠI SUD U PODGORICI
Dana 02.03.2020.godine.

SAVJETNIK, PREDSJEDNIK SUDA-VIJEĆA
Milica Turković, s.r Boris Savić, s.r
PRAVNA POUKA: Protiv ove presude može se izjaviti žalba Apelacionom sudu Crne Gore u roku od 15 dana od dana prijema pismenog otpravka presude, samo u slučaju ako presuda nije u skladu sa zaključenim sporazumom između stranaka