K. br. 637/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Dejane Harović, u krivičnom postupku protiv protiv okrivljenog S.P., zbog krivičnog djela sitna krađa, utaja i prevara iz čl. 246 Krivičnog zakonika Crne Gore, nakon javnog glavnog pretresa održanog 12.10.2022. godine, u prisustvu punomoćnika privatnog tužioca A. d.o.o P., adv. Biljane Starčević, po zamjeničkom punomoćju adv. Danila Radulovića i okrivljenog, istog dana izrekao je i objavio,
P R E S U D U
Okrivljeni: S.P., JMB 1008001211042, sa nadimkom P., od oca D. i majke N., rođene R., rođen 10.08.2001. godine u Podgorici, sa prebivalištem u P. - F. bb, državljanin C. G., razumije crnogorski jezik, koji je i njegov jezik, neoženjen, bez djece, pismen, završio osnovnu školu, lošeg imovnog stanja, osuđivan presudom Višeg suda u Podgorici K. br. 47/21 od 05.11.2021. godine zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore (šest mjeseci zatvora u prostorijama za stanovanje), protiv kojeg se vodi postupak za drugo krivčno djelo.

Kriv je

Što je:

Dana 16.08.2021. godine, u 22.22 časova, u Podgorici, u dijelu grada iza zgrada poznatijih kao "Pet udovica", u MP LIDA 8, adresa: Belvederska br. 105, koja posluje u sklopu A. d.o.o P., u namjeri da sebi pribavi malu imovinsku korist, tuđu pokretnu stvar oduzeo drugom, na način što je iz predmetne radnje uzeo šteku cigareta, marke Vinston - dugi plavi, i izašao iz radnje, ne plativši račun, na koji način je sebi pribavio protivpravnu imovinsku korist u iznosu od 20,00 €, pri čemu je bio svjestan svog djela, i htio njegovo izvršenje, znajući da je njegovo djelo zabranjeno,
- čime je izvršio krivično djelo sitna krađa, utaja i prevara iz čl. 246 st. 1 Krivičnog zakonika Crne Gore.

Pa sud okrivljenog zbog navedenog krivičnog djela primjenom čl. 4 st. 2, čl. 32, čl. 41 i čl. 42 st. 1 Krivičnog zakonika Crne Gore i čl. 226, čl. 229, čl. 239 i čl. 374 Zakonika o krivičnom postupku,
O S U Đ U J E
Na kaznu rada u javnom interesu, u trajanju od 60 (šezdeset) časova, a koja kazna će se izvršiti za vrijeme od 2 (dva) mjeseca, s tim što ne može biti duža od 60 (šezdeset) časova u toku 1 (jednog) mjeseca.

Ukoliko okrivljeni ne bude vršio rad u javnom interesu, ova kazna će se zamijeniti kaznom zatvora, tako što će se svakih započetih 60 (šezdeset) časova rada u javnom interesu, zamijeniti kaznom zatvora u trajanju od 1 (jednog) mjeseca.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja, kao i da plati troškove na ime nagrade punomoćniku privatnog tužioca, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Obavezuje se okrivljeni da privatnom tužiocu A. d.o.o Podgorica na ime imovinskopravnog zahtjeva uplati iznos od 20,00 €, u roku od 30 dana po pravosnažnosti presude.

O b r a z l o ž e nj e
Okrivljenom S.P. je privatnom tužbom A. d.o.o. P. stavljeno na teret krivično djelo sitna krađa, utaja i prevara iz člana 246 Krivičnog zakonika Crne Gore. Punomoćnica privatnog tužioca je u završnoj riječi ostala pri podnjetoj privatnoj tužbi i predložila sudu da okrivljenog oglasi krivim i kazni po zakonu.

Okrivljeni S. P. je u odbrani datoj na glavnom pretresu priznao izvršenje krivičnog djela koje mu se stavlja na teret, navodeći da je tačno da je 16.08.2021. godine u 22.22 časova, ušao u prodavnicu Lida 8 koja se nalazi iza zgrada "Pet udovica" u ulici Belvederska br. 105 i iz iste oduzeo jednu šteku Vinstona, dugog, plavog, koja je koštala 20,00 eura, koju nije platio, već je izašao iz prodavnice. Žao mu je i kaje se što se ovo desilo, trenutno nije u mogućnosti, ali čim bude, nadoknadiće štetu. U završnoj riječi je naveo da je svjestan da mu se zbog kazne zatvora u prostorijama u kojima stanuje ne može izreći uslovna osuda, pa je predložio da ga sud osudi na kaznu rada u javnom interesu, na koju bi pristao ukoliko sud nađe da je ista adekvatna.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim uvjerenja Ministarstva pravde broj: 07-0702-14004/22 od 27.07.2022. godine. Na taj način je nesumnjivo utvrđeno da je okrivljeni dana 16.08.2021. godine, u 22.22 časova, u Podgorici, u dijelu grada iza zgrada poznatijih kao "Pet udovica", u MP LIDA 8, adresa: Belvederska br. 105, koja posluje u sklopu A. d.o.o P., u namjeri da sebi pribavi malu imovinsku korist, tuđu pokretnu stvar oduzeo drugom, na način što je iz predmetne radnje uzeo šteku cigareta, marke Vinston - dugi plavi, i izašao iz radnje, ne plativši račun, na koji način je sebi pribavio protivpravnu imovinsku korist u iznosu od 20,00 €.

Cijeneći psihički odnos okrivljenog prema izvršenom djelu, sud nalazi da je okrivljeni bio svjestan da svojom radnjom, čini zabranjenu djelatnost i da oduzima tuđe pokretne stvari u namjeri da njihovim prisvajanjem sebi pribavi malu imovinsku korist koja ne prelazi iznos od sto pedeset eura, što je kada se ima u vidu njegovo postupanje i ponašanje prilikom izvršenja predmetnih radnji nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela sitna krađa, utaja i prevara iz čl. 246 st. 1 Krivičnog zakonika Crne Gore.

Prilikom odmjeravanja kazne, sud je u smislu čl. 42 st. 1 Krivičnog zakonika Crne Gore, a imajući u vidu svrhu kažnjavanja, cijenio sve okolnosti koje utiču da kazna bude manja ili veća, pa je od olakšavajućih okolnosti na strani okrivljenog cijenio njegove lične prilike, odnosno da se radi o licu lošeg imovnog stanja i njegovo držanje nakon izvršenog krivičnog djela izraženo kroz potpuno i jasno priznanje, dok je od otežavajućih okolnosti cijenio njegov raniji život, odnosno osuđivanost za krivično djelo navedeno u izreci presude, a što je utvrđeno iz uvjerenja Ministarstva pravde broj: 07-0702-14004/22 od 27.07.2022. godine. Cijeneći prethodno navedene okolnosti, a imajući u vidu da je okrivljeni pristao na izricanje kazne rada u javnom interesu, sud je primjenom čl. 41 Krivičnog zakonika Crne Gore okrivljenog osudio na kaznu rada u javnom interesu u trajanju od šezdeset časova, koja se ima izvršiti za vrijeme od dva mjeseca, s tim što navedena kazna ne može biti duža od šezdeset časova u toku jednog mjeseca. Po ocjeni suda, ova kazna je adekvatna kako težini izvršenog krivičnog djela, tako i ličnosti okrivljenog. Iz navedenih razloga sud nalazi da će se kažnjavanjem okrivljenog na ovaj način u dovoljnoj mjeri uticati na istog da ubuduće ne čini krivična djela, kao i uticati na druge da ne čine krivična djela, odnosno da će osim specijalne biti postignuta i generalna prevencija. Time će se ostvariti svrha kažnjavanja iz čl. 32 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Na osnovu čl. 226 i čl. 229 Zakonika o krivičnom postupku sud je obavezao okrivljenog da na ime paušalnih troškova krivičnog postupka plati iznos od 30,00 €, koji je određen prema trajanju i složenosti postupka i imovnom stanju okrivljenog. Takođe, okrivljeni je obavezan da plati troškove koji se odnose na ime nagrade punomoćniku privatnog tužioca, o čijoj visini će biti odlučeno posebnim rješenjem, shodno čl. 227 st. 2 Zakonika o krivičnom postupku.

Okrivljeni je obavezan da privatnom tužiocu A. d.o.o P., shodno čl. 239 st. 2 Zakonika o krivičnom postupku, na ime imovinskopravnog zahtjeva uplati iznos od 20,00 €.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 12.10.2022. godine
ZAPISNIČARKA S U D I J A
Dejana Harović, s.r. Rade Ćetković, s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Dejana Harović
ZAPISNIČARKA S U D I J A
Dejana Harović Rade Ćetković
DN-a: Po primjerak presude dostaviti:

- Punomoćniku privatnog tužioca,
- Okrivljenom,
- a/a.

Postupljeno dana ________________
Namještenik suda_________________