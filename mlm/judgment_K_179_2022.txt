K. br. 179/22
U IME CRNE GORE
Osnovni sud u Podgorici, sudija Ivana Becić, uz učešće zapisničarke Anđele Mitrović, u krivičnom postupku protiv okrivljenog L. D., zbog krivičnog djela nasilničko ponašanje na sportskoj priredbi ili javnom skupu iz čl. 399a st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 07.09.2022. godine donio je
P R E S U D U
Okrivljeni:

L. D. , JMB: xxxxxxxxxxxxx, od oca M. i majke Š., rođene Lj., rođen xx.xx.xxxx. godine u Podgorici, sa prebivalištem u Tuzima - D. xx, državljanin Crne Gore, oženjen, otac četvoro djece, privatnik pismen, završio srednju školu, srednjeg imovnog stanja, osuđivan - presudom Višeg suda u Podgorici K.br. 169/19 od 12.02.2020. godine, zbog krivičnog djela ubistvo na mah u pokušaju iz čl. 145 u vezi čl. 20 Krivičnog zakonika Crne Gore, u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, na kaznu zatvora u trajanju od 1 godine, presudom Višeg suda u Podgorici Kv.br. 125/12 od 23.04.2012. godine, kojom su preinačene u dijelu odluke o kazni presuda Višeg suda u Podgorici Ks.br/2009 od 17.06.2009. godine i presuda Osnovnog suda u Podgorici K.br. 546/10 od 21.02.2011. godine, na način što mu je zbog izvršenja krivičnog djela neovlašćena proizvodnja držanje i stavljanje u promet opojnih droga iz čl. 300 st. 1 Krivičnog zakonika Crne Gore i krivičnog djela teška tjelesna povreda iz čl. 151 st. 1 u vezi čl. 23 Krivičnog zakonika Crne Gore izrečena jedinstvena kazna zatvora u trajanju od 5 godina i 3 mjeseca, presudom Višeg suda u Podgorici K.br. 11/97 od 28.06.2000. godine, zbog krivičnog djela iz čl. 30 st. 1 u vezi čl. 19 Krivičnog zakonika Republike Crne Gore, na kaznu zatvora u trajanju od 1 godine i 6 mjeseci,
Kriv je,

Što je:

Dana 05.03.2022. godine, oko 14,30 časova, na stadionu fudbalskog kluba Dečić, u Tuzima, u toku privremenog prekida fudbalske utakmice, između fudbalskog kluba Dečić i fudbalskog kluba Budućnost uzrokovanog neredima na i oko stadiona, a koja fudbalska utakmica je odigrana u okviru Prve crnogorske lige, svjestan svog djela čije je izvršenje htio i znajući da su njegove radnje zabranjene, fizički napao učesnika sportske priredbe - rezervnog golmana fudbalskog kluba Budućnost - oštećenog Đ. P., na način što je ušao na igralište navedenog stadiona i u jednom trenutku prišao oštećenom dok se nalazio u grupi od više lica, a zatim ga otvorenom pesnicom desne ruke udario u lijevu stranu glave, nakon čega je pokušao još jednom da ga udari, u kom trenutku su ga u daljem izvršenju krivičnog djela spriječila lica koja su se nalazila u blizini, koja su odvojila okrivljenog i oštećenog,
- čime je izvršio krivično djelo nasilničko ponašanje na sportskoj priredbi ili javnom skupu iz čl. 399a st. 1 Krivičnog zakonika Crne Gore
Pa sud okrivljenog zbog navedenog krivičnog djela, primjenom čl. 4 st. 2, čl. 36a, čl. 39, čl. 42 i čl. 51 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
I
Na kaznu zatvora u trajanju od 6 (šest) mjeseci, u koju se okrivljenom uračunava i vrijeme provedeno na zadržavanju od 07.03.2022. godine od 14,35 časova do 08.03.2022. godine do 12,21 čas, a koja kazna će se izvršiti tako što će je okrivljeni izdržavati u prostorijama za stanovanje.

Okrivljeni ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija.

Ukoliko okrivljeni jednom u trajanju preko 6 (šest) časova ili dva puta u trajanju do 6 (šest) časova samovoljno napusti prostorije u kojima stanuje, sud će odrediti da ostatak kazne zatvora izdrži u Upravi za izvršenje krivičnih sankcija.

II
Na novčanu kaznu u iznosu od 20.000,00 (dvadeset hiljada) eura, koju je okrivljeni dužan platiti u roku od 30 (trideset) dana po pravosnažnosti presude u korist budžeta Crne Gore. Ako izrečenu novčanu kaznu ne plati u određenom roku, sud će novčanu kaznu zamijeniti kaznom zatvora, tako što će za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od jedne godine.

Obavezuje se okrivljeni da na ime troškova krivičnog postupka - sudskog paušala plati iznos od 30,00 eura, sve u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva u Podgorici Kt. br. 365/22 od 11.03.2022. godine, okrivljenom L. D. je stavljeno na teret izvršenje krivičnog djela nasilničko ponašanje na sportskoj priredbi ili javnom skupu iz čl. 399a st. 1 Krivičnog zakonika Crne Gore.

Nakon podizanja optužnog predloga, državna tužiteljka, okrivljeni i njegov branilac su zaključili sporazum o priznanju krivice, koji je dostavljen ovom sudu dana 25.07.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni L. D. u vrijeme, mjestu i na način opisan u izreci ove presude učinio krivično djelo nasilničko ponašanje na sportskoj priredbi ili javnom skupu iz čl. 399a st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, zaključenog između stranaka i branioca, ovaj sud je cijenio da je predlog stranaka u vezi sa vrstama krivičnih sankcija prihvatljiv i u skladu sa interesima pravičnosti. Naime, okrivljenom je kao glavna kazna izrečena kazna zatvora u trajanju od 6 (šest) mjeseci, a koja kazna će se izvršiti tako što će je okrivljeni izdržavati u prostorijama za stanovanje, dok mu je kao sporedna izrečena novčana kazna u iznosu od 20.000,00 (dvadeset hiljada) eura, koje krivične sankcije odgovaraju svrsi izricanja krivičnih sankcija. Prilikom odlučivanja sud je imao u vidu olakšavajuće okolnosti utvrđene na strani okrivljenog, a koje je cijenila i državna tužiteljka prilikom pregovaranja o vrsti i visini krivične sankcije, tj. njegove lične i porodične prilike, činjenicu da je isti otac četvoro djece, kao i njegovo priznanje i izraženo kajanje, kojim je znatno doprinio bržem i efikasnijem vođenju krivičnog postupka. Takođe, sud je imao u vidu i utvrđene otežavajuće okolnosti na strani okrivljenog, a koje se ogledaju u činjenici da je isti ranije više puta osuđivan zbog izvršenja krivičnih djela sa elementima nasilja, iz kojeg razloga je po ocjeni suda, uz izrečenu glavnu kaznu, bilo nužno izricanje maksimalne novčane kazne u iznosu od 20.000,00 (dvadeset hiljada) eura kao sporedne kazne, jer će se jedino ovako odmjerenim kaznama ostvariti svrha kažnjavanja iz čl. 32 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Ovako odmjerena kazna zatvora koja će se izdržavati u prostorijama za stanovanje i novčana kazna će po uvjerenju suda nesumnjivo dovoljno uticati na okrivljenog da ubuduće ne čini krivična djela, a pored toga će uticati i na druge da ne čine krivična djela i sa istom će se u potpunosti ostvariti ciljevi kako specijalne tako i generalne prevencije.

Vrijeme provedeno na zadržavanju od 07.03.2022. godine od 14,35 časova do 08.03.2022. godine do 12,21 čas, će se shodno čl. 51 st. 1 Krivičnog zakonika Crne Gore uračunati okrivljenom u kaznu zatvora na koju je osuđen.

Imajći u vidu da je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka - sudskog paušala plati iznos od 30,00 eura, koji je odmjeren srazmjerno trajanju i složenosti postupka i imovnom stanju okrivljenog. Navedeni iznos je nužno platiti u roku od 15 dana po pravosnažnosti presude pod prijetnjom prinudnog izvršenja.

Shodno iznijetim razlozima, na osnovu čl. 303 st. 1 u vezi sa čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 07.09.2022. godine
ZAPISNIČARKA S U D I J A
Anđela Mitrović Ivana Becić
DN-a:

Po primjerak presude dostaviti:

- ODT Podgorica,
- okrivljenom,
- Braniocu okrivljenog,
- oštećenom i njegovom punomoćniku,
- a/a.

Postupljeno dana: 09.09.2022. godine
Namještenik suda, ____________________
ZAPISNIČARKA S U D I J A
Anđela Mitrović,s.r. Ivana Becić,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Anđela Mitrović