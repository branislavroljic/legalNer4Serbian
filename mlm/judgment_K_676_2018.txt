K. br. 676/18
U IME CRNE GORE
OSNOVNI SUD U PODGORICI, po sutkinji Željki Jovović, uz učešće samostalne referentkinje Danijele Rajković kao zapisničarke, u krivičnom predmetu protiv okrivljenog V. L., zbog izvršenja krivičnog djela razbojništvo iz čl. 242 st. 1 u vezi čl. 23 st. 2 Krivičnog zakonika Crne Gore, po optužnici ODT Podgorica Kt. br. 1244/18 od 25. 07. 2018. godine, nakon pravosnažnosti rješenja o usvajanju sporazuma o priznanju krivice, dana 22. 01. 2019. godine donio je

P R E S U D U
Okrivljeni:

V. L., JMB xxxxxxxxxxxxx, od oca M. i majke D., rođene V., rođen xx. xx. xxxx. godine u N., sa prebivalištem u mjestu rođenja, državljanin Crne Gore, po zanimanju moler, neoženjen, bez djece, pismen, završio osnovnu školu, lošeg imovnog stanja, neosuđivan, u pritvoru po rješenju sudije za istragu Osnovnog suda u Podgorici Kri. br. 388/18 od 07. 07. 2018. godine, koji pritvor se računa od 05. 07. 2018. godine, od 10:00 časova.

Kriv je

Što je:

Dana 28. marta 2018. godine, oko 16:00 časova, u Bulevaru Save Kovačevića br. xx, u Podgorici, u prostorijama sportske kladionice "O." - vlasništvo oštećenog "M." d.o.o. Podgorica, svjestan svog djela čije izvršenje je htio, znajući da je njegovo djelo zabranjeno, zajedno i po prethodnom dogovoru, sa mldb. M. T., prijetnjom da će neposredno napasti na život i tijelo oštećene L. V., tuđu pokretnu stvar oduzeli drugom u namjeri da njenim prisvajanjem sebi pribave protivpravnu imovinsku korist, na način što su ušli u prostorije navedene kladionice sa maskama na licu i noževima u rukama kada je okrivljeni V. L. držeći nož u ruci krenuo u pravcu oštećene L. V., prijeteći joj "daj pare, potrebne su nam pare" i pri tome joj prislonio nož na vrat, kojom prilikom je iz fioke oduzeo i prisvojio novac u iznosu od 260,00 eura, vlasništvo oštećenog privrednog društva "M." d.o.o. Podgorica, za koje vrijeme je pored njega stajao mldb. M. T. govoreći "uzmi joj sve", nakon čega su se udaljili sa lica mjesta, kojom prilikom su pribavili protivpravnu imovinsku korist u iznosu od 260,00 eura,
- čime je, kao saizvršilac, izvršio krivično djelo razbojništvo iz čl. 242 st. 1 u vezi čl. 23 st. 2 Krivičnog zakonika Crne Gore.

Pa ga sud na osnovu čl. 4 st. 2, čl. 32, 36, 42, 45, 51 st. 1, 112 i 113 Krivičnog zakonika Crne Gore, te čl. 226, 229, i 374 Zakonika o krivičnom postupku,
O S U Đ U J E
Na kaznu zatvora u trajanju od 7 (sedam) mjeseci, u koju kaznu se uračunava vrijeme provedeno u pritvoru od 05. jula 2018. godine, od 10:00 časova, pa nadalje.

Obavezuje se okrivljeni da plati po osnovu troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom prinudnog izvršenja, dok će sud o troškovima koji se odnose na nagradu braniocu postavljenom po službenoj dužnosti, odlučiti posebnim rješenjem shodno čl. 227 st. 2 Zakonika o krivičnom postupku.

Obavezuje se okrivljeni da plati novčani iznos od 260,00 eura, u korist Budžeta Crne Gore, koji iznos odgovara pribavljenoj imovinskoj koristi, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e n j e
Osnovno državno tužilaštvo u Podgorici je optužnicom Kt. br. 1244/18 od 25. 07. 2018. godine stavilo na teret okrivljenom V. L., izvršenje krivičnog djela razbojništvo iz čl. 242 st. 1 u vezi čl. 23 st. 2 Krivičnog zakonika Crne Gore.

Nakon podnošenja optužnog akta sudu, državna tužiteljka u ODT-u Podgorica, okrivljeni i njegov branilac su zaključili sporazum o priznanju krivice dana 21. 11. 2018. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog V. L. i da je okrivljeni u vrijeme, mjesto i na način opisan u izreci ove presude izvršio krivično djelo razbojništvo iz čl. 242 st. 1 u vezi čl. 23 st. 2 Krivičnog zakonika Crne Gore.

Odlučujući o kazni iz sporazuma o priznanju krivice, zaključenog između stranaka i branioca, u koju kaznu je shodno čl. 51 Krivičnog zakonika Crne Gore, uračunato vrijeme provedeno u pritvoru, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a sankcija odgovara svrsi izricanja krivičnih sankcija, imajući pritom u vidu okolnosti koje stoje na strani okrivljenog, a koje je cijenila državna tužiteljka prilikom pregovaranja o kazni, i to da je okrivljeni ranije neosuđivan, lošeg imovnog stanja, da je priznao izvršenje krivičnog djela već prilikom prvog saslušanja i time olakšao vođenje postupka i donošenje odluke, kao i ispoljeno kajanje, dok otežavajućih okolnosti nije bilo, pa će se i po nalaženu ovog suda sa kaznom zatvora u trajanju od 7 (sedam) mjeseci na okrivljenog u dovoljnoj mjeri uticati da ubuduće ne čini krivična djela, čime će biti ostvarena svrha kažnjavanja iz čl. 32 Krivičnog zakonika Crne Gore u vezi sa opštom svrhom propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Imajući u vidu da je članom 112 Krivičnog zakonika Crne Gore predviđeno da niko ne može zadržati imovinsku korist pribavljenu protivpravnim djelom koje je u zakonu određeno kao krivično djelo i da će se takva korist oduzeti, to je sud shodno čl. 113 st. 1 Krivičnog zakonika Crne Gore, obavezao okrivljenog da uplati na račun Budžeta Crne Gore novčani iznos od 260,00 eura.

Okrivljeni je obavezan na plaćanje troškova krivičnog postupka u iznosu od 30,00 eura, koji iznos se odnosi na ime sudskog paušala kao dijela troškova krivičnog postupka, koji iznos je odmjeren shodno dužini trajanja postupka, složenosti predmeta i imovinskim prilikama okrivljenog, dok će sud o troškovima koji se odnose na nagradu braniocu postavljenom po službenoj dužnosti, odlučiti posebnim rješenjem shodno čl. 227 st. 2 Zakonika o krivičnom postupku.

Sa iznijetih razloga, na osnovu čl. 303 st. 1 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 22. 01. 2019. godine.

ZAPISNIČARKA SUTKINJA
Danijela Rajković Željka Jovović
DN-a: Primjerak presude dostaviti:

- ODT Podgorica,
- Okrivljenom i braniocu adv. B. A.,
- a/a.

Postupljeno dana __________________
Namještenik suda __________________
ZAPISNIČARKA SUTKINJA
Danijela Rajković,s.r. Željka Jovović,s.r.

PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.

ZTO: Danijela Rajković