K.br. 34/17
U IME CRNE GORE
OSNOVNI SUD U CETINJU, prvostepeni, krivični, sudija Jelena Perović, uz učešće Popivoda Marije, kao zapisničara, u krivičnom predmetu protiv okrivljenog Đ. I. iz C., zbog krivičnog djela ugrožavanje sigurnosti iz člana 168 stav 1 Krivičnog zakonika Crne Gore, odlučujući o optužnom predlogu Osnovnog državnog tužilaštva u Cetinju Kt br. 17/17 od 03.05.2017. godine, koji je na glavnom pretresu zastupala Sanja Radunović, državni tužilac u Osnovnom državnom tužilaštvu u Cetinju, nakon održanog glavnog i javnog pretresa dana 23.11.2017. godine, u prisustvu zastupnika optužbe, okrivljenog i njegovog branioca L. I., advokata iz C., donio je, a dana 24.11.2017. godine javno objavio

PRESUDU

Okrivljeni: Đ. I., zvani Ć., JMBG .. od oca B. i majke D., rođene M., rođen ... godine u C., državljanin C. G., pismen, sa završenom višom saobraćajnom školom, oženjen, otac četvoro djece, saobraćajni inspektor, srednjeg imovnog stanja, neosuđivan
Na osnovu člana 373 st.1 tačka 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

Dana 16.11.2016. godine, oko 16,30 časova, u svojoj porodičnoj kući, u ulici B. P. broj .., u C., svjestan svog djela, čije je izvršenje htio i svjestan da je njegovo djelo zabranjeno, prijetnjom izraženom konkludentnom radnjom da će napasti na život i tijelo oštećenog V. G. iz D., ugrozio sigurnost istog, na način što je u momentu kada je oštećeni po njegovom pozivu došao u njegovu porodičnu kuću, kako bi napravili obračun izvedenih građevinskih radova, od istog je, prijetnjom da će pištoljem presuditi i sebi i oštećenom V. G. zatražio da mu oštećeni do dana 01.12.2016. godine vrati novčani iznos od 2.000,00 eura, koji novčani iznos je prethodno dao oštećenom na ime kupovine građevinskog materijala, te kada je oštećeni to odbio, negirajući postojanje duga i krenuo da izlazi iz kuće, u pravcu istog je konkludentnom radnjom prijetio prstom upućujući mu riječi prijeteće sadržine: "Srešćemo se mi", što je kod oštećenog V. G. izazvalo osjećaj straha i ugroženosti za njegov život i tijelo
- čime bi izvršio krivično djelo ugrožavanje sigurnosti iz člana 168 stav 1 Krivičnog zakonika Crne Gore
Oštećeni V. G. se u pogledu postavljenog imovinsko-pravnog zahtjeva upućuje na redovnu građansku parnicu.

Troškovi postupka padaju na teret budžetskih sredstava.

Obrazloženje
Optužnim predlogom Osnovnog državnog tužilaštva u Cetinju Kt.br. 17/17 od 03.05.2017. godine okrivljenom Đ. I. stavljeno je na teret izvršenje krivičnog djela ugrožavanje sigurnosti iz člana 168 stav 1 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu i predložio sudu da okrivljenog oglasi krivim i osudi po zakonu.

Okrivljeni je u svojoj odbrani naveo da V. G. poznaje od ljeta 2016. godine kada je isti izvodio radove na objektu, koji se nalazi preko puta kuće okrivljenog, pa su se dogovorili da V. okrivljenom izvede neke radove na kući, a okrivljeni je V. dao prvo 200,00 eura, a potom i 1.700,00 eura, iako je V. tražio 2.000,00, te da je V., zajedno sa tri druga izvodio radove naredna tri mjeseca, a za to vrijeme okrivljeni je V.u ustupio i neregistrovano vozilo „Ford Mondeo“, registarskih oznaka CT .., kako bi V. putovao do Danilovgrada, gdje stanuje. Dalje je naveo da nije bio zadovoljan izvedenim radovima, pa je jednom prilikom saopštio V. da je ljut, a V. je rekao da će sve završiti kada okonča radove u B., te da je mjesec dana prije kritičnog događaja V. sa šeficom dolazio kod okrivljenog kući, a šefica je obišla kuću sa inžinjerom J. i čudila se šta je V. napravio, dok okrivljeni nije dozvolio V. da uđe u kuću. Dodao je da ga je dana 16.11.2016. godine pozvao V. i pitao može li svratiti kod njega kući, na šta je okrivljeni pristao, pa je V. stigao i tražio od okrivljenog da mu vrati 1.800,00 eura, govoreći da mu je okrivljeni dužan, na osnovu utrošenog materijala, što je okrivljeni negirao, na šta je V. predložio da dug prebiju sa vozilom „Volvo“, vlasništvo sina okrivljenog, na šta okrivljeni nije pristao jer V. nije dužan, nakon čega je V. počeo nervozno da se ponaša i rekao okrivljenom: „Vratićeš ti meni pare“, na šta je okrivljeni odgovorio: „Lako ćemo za pare, nego ćeš ti meni vratiti vozilo“, da bi V. rekao: „Znaš kad ćeš dobiti auto? Nikad“, nakon čega je V. ustao i izašao, a okrivljeni ga ispratio do kraja hodnika, a dok je stajao na pragu vidio je da ga u kolima čekaju tri nepoznata muškarca. Takođe je naveo da nije tačno da je kritične prilike prijetio upotrebom oružja, niti bilo čim drugim, te da mu V. još nije vratio vozilo, a prilikom davanje izjave u policiji V. je priznao da je vozilo kod njega, da nema novca da uspe gorivo, a V. nije prihvatio da mu okrivljeni da pare za gorivo, već je rekao: „Doći ćeš ti u Spuž, pa ga ti uzmi“, te da nije prihvatio da V. vozilo ostavi ispred CB Podgorica, kao i da nije imao kontakt sa V. nakon ovoga. Dodao je da je u njegovoj kući vršen pretres dana 15.12.2016. godine i tom prilikom nije pronađeno nikakvo oružje, te da niko nije prisustvovao razgovoru sa V., dok nikada nije pribavio nikakvu korist od V., jer je isti samo obećavao da će popraviti radove, ali od toga ništa nije bilo, pa je okrivljeni pretrpio štetu. Pojasnio je da je kritičnog dana V. njega pozvao i nijesu pominjali da se nađu u bilo kom kafiću, već je V. rekao da će doći kod okrivljenog kući, te da se razgovor kritične prilike odvijao u kuhinji, koja je takođe u avliji, na suprotnom kraju ulice, a samo spavaća soba gleda na ulicu, a tamo nijesu ulazili. U završnoj riječi je prihvatio završnu riječ svog branioca, koji je naveo da nema dokaza da je okrivljeni izvršio krivično djelo koje mu se optužnim predlogom stavlja na teret, pa predložio sudu da istog oslobodi optužbe, te zatražio troškove postupka za preduzete radnje, po AT-u.

Radi razjašnjenja ove krivično-pravne stvari sud je u dokaznom postupku: saslušao svjedoka-oštećenog V. G., na saglasan predlog stranaka pročitao iskaz svjedoka M. M., dat na zapisniku pred ODT Cetinje Kt.br. 17/17 od 06.03.2017. godine i svjedoka Š. M., dat na zapisniku prted ODT Cetinje Kt.br. 17/17 od 27.03.2017. godine, pročitao zapisnik UP OB Cetinje 62/02-U-1/17 o pretresanju stana i drugih prostorija koje koristi okrivljeni Đ.I. i pročitao izvod iz kaznene evidencije na ime okrivljenog.

Sud je odbio predlog odbrane da se izvrši uviđaj u porodičnoj kući okrivljenog jer je krivično-pravna stvar rasvijetljena ostalim izvedenim dokazima.

Svjedok-oštećeni V. G. je u svom iskazu naveo da je krajem juna 2016. godien, zajedno sa M. M., D. I., D. D., D. M. i Š. M. počeo da izvodi radove na kući Đ.I., u C., a po dogovoru Đ. je svjedoku-oštećenom trebao dati oznos od 2.000,00 eura, te vozilo „Volvo“ po završetku radovu, ali mu je Đ. predao iznos od 1.900,00 eura za materijal, od kojih para je materijal kupio, a od svojih para dodao još 400,00 eura za materijal, te da su radovi izvođeni mjesec i po dana, da bi ih krajem avgusta 2016. godine Đ. bez razloga otjerao, a sav materijal ostao zarobljen kod Đ., kod kojeg se i dalje nalazi hit mašina, marke „Boš“, mašina za vodovod, nastavci od mašine i sitnog alata. Dalje je naveo da mu je Đ. u međuvremenu, u julu mjesecu, predao vozilo „Ford Mondeo“, za radove koje je trebalo izvesti na drugom objektu, te da od dana kada ih je Đ. otjerao, pa do 16.11.2016. godine nije imao kontakta sa istim, a da je tog dana na Đ. poziv došao kod istog u C., oko 16,30 časova, zajedno sa kolegama M. M., Š. M. i R. P., koji su ga čekali u kolima ispred Đ. kuće, te da je nakon toga ušao u kuću Đ., gdje su se narednih 20 minuta sporili oko duga povodom izvedenih radova i utrošenog materijala, da bi Đ. jednom trenutku rekao da oštećenom neće platiti ništa, već da oštećeni do prvoga mora donijeti 2.000,00 eura, a pritom pokazao prema komodi i rekao da mu je tu pištolj, kojim će presuditi obojici, te da tom prilikom nije vidio pištolj, ali mu ga je Đ. ranije pokazivao, a isti mu je ostao od đeda, kao i da nakon toga ništa nije rekao već je onako izbezumljen i isprepadan izašao napolje i podgoričkoj policji prijavio događaj. Dalje je naveo da je prilikom izlaska iz kuće Đ. pošao do vrata za njim i dalje prijetio prstom, dok je oštećeni sijedao u vozilo, te da je Đ. samo jednom vidio u civilnoj garderobi, stalno je bio u uniformi, a kritične prilike je osjetio strah i ugroženost za svoj život i tijelo, kao i da je Đ. pred inspektorima sve priznao i tražio nagodbu za vozilo „Ford Mondeo“, a oštećeni je tražio 1.500,00 eura, što je Đ. odbio. Dalje je naveo da o svemu mogu posvjedočiti i njegove kolege, a kao dokaz svojih tvrdnji posjeduje snimak, koji je napravio na svom mobilnom telefonu kritične prilike, a na kojem nema prijetnji koje se navode u krivičnoj prijavi, ali se čuje iznuda i rok do kada Đ. treba vratiti pare, ili bi oštećeni završio u zatvoru u Spužu, te da je sa snimanjem zapoečao 5 minuta nakon početka razgovora, kada je počelo Đ. drsko ponašanje, ali ne zna zašto prijetnji pištoljem nema na snimku, kao i da je telefon restartovao, pa je snimak ostao samo na telefonu kolege M. Takođe je dodao da nakon događaja nije ništa plaćao Đ., niti primao šta od istog, a da je događaj prijavio u Podgorici iz neznanja i bezbjednosti, a zna da je Đ. inspektor, te da se pridružuje krivičnom gonjenju i postavlja imovinsko-pravni zahtjev. Pojasnio je da se razgovor odvijao u kuhinji, koja je odmah od ulaznih vrata, a kroz sledeća vrata se ulazi u dnevnu sobu i dalje u sobu, a u kuću se ulazi iz avlije, dok ova prostorija gleda na dvoritšte, te da ga je kritično dana pozvala bivša šefica A. B. i rekla da ga traži Đ. I. i traži broj telefona, na šta je svjedok-oštećeni rekao da mu da broj telefona, a misli da ga je i pozvao da vidi zašto ga traži.

Svjedok M. M. je u svom iskazu naveo da je u junu 2016. godine, zajedno sa kolegama D. I., D. D., R. D. i Š. M. otpočeo izvođenje građevinskih radova na objektu Đ. I., u C., a dogovor je bio takav da im Đ. preda iznos od 2.000,00 eura za materijal, a po zavreštku radova vozilo „Vovlo“ za ruke, ali da im je Đ. predao iznos od 1.900,00 eura, za koji novac su kupili materijal i narednih mjesec i po dana izvodili radove, te da je sav materijal ugrađen, a kupovali su još materijal od svog novca, dok ne zna koliko su tačno novca dodali. Dalje je naveo da je negdje u avgustu 2016. godine V. G. odveo svoju porodicu u Srbiju, te da je padala kiša, pa nijesu izvodili radove, a kada su ponovo došli Đ. im je rekao da nemaju što dolaziti i potjerao ih sa gradilišta, nakon čega više nijesu išli na C., te da je dana 16.11.2016. godine Đ. pozvao V. da dođe u C. kako bi se dogovorili o tome ko kome šta duguje, pa obzirom da je bio u društvu V., pošao je sa njim u C., a sa njima su bili R. D. i Š. M., te da je V. insistirao da se nađu u kafiću, ali je Đ. tražio da se sastanu kod njega kući, jer nije bio adekvatno obučen, pa su tako i uradili, parkirali se ispred kuće Đ. I. i ostali u vozilu da čekaju V., koji se u kući zadržao nekih 15 minuta. Dodao je da se u trenutku kada je V. izlazio iz kuće, na vratima pojavio Đ. I. i dok se V. udaljavao prema vozilu, Đ. mu je prijetio prstom i rekao nešto u smislu vidjećemo se mi, srešćemo se mi, na šta mu V. nije odgvoorio već se samo nasmijao i ušao u kola, a nakon toga je V. ispričao da mu je Đ. kući prijetio pištoljem, koji je bio na nakoj komodi, da će presuditi obojica, ukoliko mu V. ne donese 2.000,00 eura i vrati auto „Ford“, te da je V. svojim mobilnim telefonom snimao razgovor koji je vodio sa Đ., koji snimak je prebačen na svjedokov telefon, a V. ga nema sačuvanog, a na snimku se ne čuje da je Đ. I. prijetio V. pištoljem. Takođe je dodao da mu je poznato da V. nije prethodno upozorio Đ. da će snimati razgovor, a V. je vjerovatno snimao iz straha za svoju bezbjednost, a to je čuo upravo od V., dok su snimak u kolima slušali sva četvorica.

Svjedok Š. M. je u svom iskazu naveo da je u toku ljeta 2016. godine radio kod V. G., a na objektu Đ. I., u C., te da je radio nekoliko dana i nije dobio novac za to, a poznato mu je Đ. I. nije isplatio V. G., te da su krajem 2016. godine pri povratku iz Budve, svjedok, V. i M. M. došli u C. kako bi V. razgovarao sa Đ. u vezi duga, kao i da su se parkirali ispred Đ. kuće, a nakon što je V. ušao u kuću svjedok je ostao ispred kola, a misli da je ispred kola bio i M. M. Dalje je naveo da je čuo razgovor koji su vodili Đ. i V., a u toku razgovora V. je pitao Đ. hoće li mu vratiti pare, na šta mu je Đ. povišenim tonom rekao da mu neće isplatit pare i da se gubi odatle, te da je čuo i vidio kroz prozor da Đ. prijeti V. pištoljem, koji mu je ostao od đeda, te da je vidio da Đ. pokazuje u nekom pravcu, ali pištolj nije vidio, kao i da je nakon 4,5 minuta V. izašao iz kuće, a za njim i Đ., koji je prijetio V. riječima „Viđet ćemo se još“, klimajući pritom glavom, nakon čega je V. ušao u kola i ništa na to nije rekao, te da je V. u kolima ispričao šta se desilo, da Đ. neće da mu da pare i da mu je prijetio pištoljem. Dodao je da je V. snimao razgovor sa Đ., a da su taj snimak slušali, da je snimak nejasan, ali se može zaključiti da Đ. prihvata dug, te da ne zna da li je V. upozorio Đ. da će ga snimati, te da je jasno čuo da je Đ. prijetio V. đedovima pištoljem, a da je prozor bio zatvoren i na njemu škure zatvorene, ali je mogao čuti što pričaju i vidjeti da Đ. maše rukama, dok pištolj nije vidio, dok ne zna šta je Đ. govorio, već samo zna da je galamio i pominjao pištolj, a V. im je u kolima rekao da je snimio razgovor, pa su snimak slušali, kao i da ne zna da li je V. bio uplašen kritične prilike, ali misli da mu nije bilo svejedno.

Iz zapisnika UP OB Cetinje 62/02-U-1/17 o pretresanju stana i drugih prostorija koje koristi okrivljeni Đ. I. proizilazi da prilikom pomenutog pretresanja nije pronađeno ništa od značaja za policijsku službu.

Uvidom u izvod iz kaznene evidencije na ime okrivljenog utvrđeno je da je isti ranije neosuđivan.

Sud je nakon ocjene navoda optužbe, odbrane okrivljenog Đ., te ostalih provedenih dokaza, kako pojedinačno tako i u njihovoj ukupnosti, mišljenja da u postupku nije dokazano da je okrivljeni izvršio krivično djelo stavljeno mu na teret.

Okrivljeni je u svojoj odbrani naveo da je oštećeni V. izvodio radove na njegovoj kući i da je izvođenje radova prekinuto, nakon čega je nastao spor oko međusobnih potraživanja, zbog čega je oštećeni V. došao kod okrivljenog kući, kako bi riješili problem. Dodao je da je kritične prilike V. bio nervozan i odbijao da prizna dug, zbog čega je došlo do prepirke, te da je nakon razgovora oštećeni pošao iz kuće okrivljenog, dok kritične prilike nije prijetio V. upotrebom oružja, niti bilo čim drugim, a razgovor se odvijao u kuhinji, koja ne gleda na ulicu, već na avliju.

Povjeravajući ovakve navode odbrane okrivljenog, sud je najprije pošao od iskaza oštećenog V., koji je naveo da se razgovor sa Đ. kritične prilike odigravao u kuhinji, a da mu je Đ. prijetio đedovim pištoljem, ukoliko mu ne isplati 2.000,00 eura, nakon čega je izbezumljen i isprepadan izašao napolje, dok je prilikom izlaska iz kuće Đ. pošao do vrata za njim i dalje prijetio prstom, a o svemu postoji snimak, koji je sačinio oštećeni svojim mobilnim telefonom. Dalje, svjedok M. je u svom iskazu naveo da je sa kolegama kritične prilike čekao u kolima ispred kuće okrivljenog, dok V. završi razgovor sa njim, te da je nakon razgovora na vratima kuće vidio Đ., koji je ispraćao V. i prijetio prstom i rekao nešto u smislu vidjećemo se mi, srešćemo se mi, a da je od V. saznao da mu je Đ. prijetio pištoljem, koji je bio na komodi, te da su nakon svega u vozilu slušali razgovor Đ. i V., koji je V. snimio mobilnim telefonom. Takođe, svjedok Š. je u svom iskazu naveo da je kritičnog dana ispred vozila čekao V., koji je sa Đ. razgovarao u kući, a misli da je ispred kola bio i M. M., te da je čuo razgovor koji su vodili Đ. i V., a u toku razgovora V. je pitao Đ. hoće li mu vratiti pare, na šta mu je Đ. povišenim tonom rekao da mu neće isplatit pare i da se gubi odatle, te da je čuo i vidio kroz prozor da Đ. prijeti V. pištoljem, koji mu je ostao od đeda. Š. je dodao da je vidio da Đ. pokazuje u nekom pravcu, ali pištolj nije vidio, pa je nakon 4,5 minuta V. izašao iz kuće, a za njim i Đ., koji je prijetio V. riječima „Viđet ćemo se još“, nakon čega su u vozilu slušali snimak koji je načinio V. kritične prilike, dok je prozor bio zatvoren i na njemu škure zatvorene, ali je mogao čuti što pričaju i vidjeti da Đ. maše rukama, a pištolj nije vidio, kao i da ne zna šta je Đ. govorio, već samo zna da je galamio i pominjao pištolj.

Detaljnom analizom i dovođenjem u vezu iskaza svjedoka M. i Š. sud je našao da su isti kontradiktorni i nelogični. Naime, svjedoci M. i Š. se drugačije izjašnjavaju na okolnost gdje su se tačno nalazili kritične prilike, dok su čekali V., pa tako M. navodi da su se nalazili u kolima, a Š. da su se nalazili ispred automobila. Dalje, Š. u svom iskazu tvrdi da je je čuo razgovor koji su vodili Đ. i V., a u toku tog razgovora V. je pitao Đ. hoće li mu vratiti pare, na šta mu je Đ. povišenim tonom rekao da mu neće isplatiti pare i da se gubi odatle, te da je čuo i vidio kroz prozor da Đ. prijeti V. pištoljem, koji mu je ostao od đeda, ali sud ovakvim navodima ne može pokloniti vjeru, jer iz odbrane okrivljenog, ali i iskaza oštećenog V. proizilazi da se razgovor kritične prilike odigravao u kuhinji, koja ne gleda na ulicu već avliju, pa je jasno da Š. nikako nije mogao čuti razgovor oštećenog i okrivljenog, ni vidjeti eventualne prijetnje Đ., dok svjedok M. u svom iskazu nije mogao potvrditi da je čuo pomenuti razgovor niti je vidio da Đ. prijeti, a nalazio se u društvu Š., pa bi po prirodi stvari morao čuti i vidjeti isto što i Š. Dakle, za sud je jasno da su svjedoci M. i Š. dali ovakve iskaze kako bi pomogli oštećenom u postupku, obzirom da su zaposleni kod istog, zbog čega nije prihvatio iskaze pomenutih svjedoka. Sud, takođe nije prihvatio ni iskaz oštećenog V. jer isti iskaz nije potvrđenim nijednim izvedenim dokazom, oštećeni nije dostavio snimak koji je sačinio kritične prilike, a ni zapisnik UP OB Cetinje 62/02-U-1/17 o pretresanju stana i drugih prostorija koje koristi okrivljeni Đ. I. ne potvrđuje iskaz oštećenog u dijelu koji se tiče prijetnji upotrebom pištolja jer prilikom pomenutog pretresanja nije pronađen pištolj. Okrivljeni Đ. je na detaljan i logičan način opisao sporni događaj, pa je za sud jasno da kritične prilike jeste bilo rasprave, što ne spori i sam okrivljeni, ali da okrivljeni Đ. nije prijetio oštećenom upotrebom oružja, ukoliko mu ne isplati 2.000,00 eura, te prijetio prstom, uz riječi „Srešećemo se mi“, pa je u krajnjem jasno da okrivljeni Đ. nije izvršio krivično djelo koje mu je optužnim aktom stavljeno na teret.

Kako u konkretnoj krivično-pravnoj stvari na strani okrivljenog nije bilo moguće sa sigurnošću utvrditi odnosno dokazati sve zakonske elemente krivičnog djela ugrožavanje sigurnosti iz člana 168 stav 1Krivičnog zakonika Crne Gore, koje mu je optužnim aktom stavljeno na teret, to samim tim nije dokazano ni biće krivičnog djela, zbog čega je sud okrivljenog Đ. I. za ovo krivično djelo oslobodio od optužbe na osnovu člana 373. stav 1. tačka 2. Zakonika o krivičnom postupku.

Kako je sud donio oslobađajuću presudu, to troškovi krivičnog postupka padaju na teret budžetskih sredstava, dok se oštećeni V. G. u pogledu postavljenog imovinsko-pravnog zahtjeva upućuje na redovnu građansku parnicu, shodno članu 230 i 239 ZKP-a.

Na osnovu iznijetih razloga odlučeno je kao u izreci presude.

OSNOVNI SUD U CETINJU

Dana 24.11.2017. godine
ZAPISNIČAR SUDIJA
Popivoda Marija Jelena Perović s.r.

PRAVNA POUKA:

Protiv ove presude dozvoljena je
žalba u roku od 8 dana od dana prijema pismenog
otpravka presude, Višem sudu u Podgorici, a preko
ovog suda.

ZTO: Popivoda Marija