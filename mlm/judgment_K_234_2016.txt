K.br. 234/16
U IME CRNE GORE
OSNOVNI SUD U BARU, sudija Aleksandra Leković, sa zapisničarem Danijelom Marković, u krivičnom predmetu okrivljenog B.Š., zbog krivičnog djela - građenje objekta bez građevinske dozvole iz čl.326a Krivičnog zakonika Crne Gore, po optužnom predlogu Osnovnog državnog tužilaštva u Baru Kt.br.381/16 od 11.11.2016. godine, nakon održanog glavnog javnog pretresa dana 21.02.2017. godine u prisustvu zastupnika optužbe savjetnika kod ODT-a P.Đ., a u odsustvu uredno pozvanog okrivljenog, istog dana je donio i javno objavio

P R E S U D U
Okrivljeni B.Š., jmbg ...., od oca H. i majke A. rođene K., rođen 20.01.1939.godine u selu M., opština P., stalno nastanjen u B., .., državljanin Crne Gore, oženjen, otac petoro djece, penzioner, neosuđivan.

KRIV JE
Što je:

Neutvrđenog dana u mjesecu septembru 2016 godine, u mjestu D..., svjestan svog djela i htio njegovo izvršenje, iako je znao da je isto zabranjeno, na katastarskoj parceli broj .../4 KO Dobra Voda, suprotno odredbama čl. 69 Zakona o uređenju prostora i izgradnji objekata, bez prethodno pribavljene građevinske dozvole, započeo građenje objekta spretnosti P+1 površine 45m2, na način što je angažovao radnike koji su izlili AB ploču nad zemljom, ozidali spoljne noseće zidove, pregradne zidove prizemlje i izllili prvu međuspratnu ploču.

- čime je izvršio krivično djelo - građenje objekta bez građevinske dozvole iz čl.326 a Krivičnog zakonika Crne Gore.

Pa mu sud primjenom čl. 4, 32, 36, 42, 52, 53 i 54 Krivičnog zakonika i čl. 369, 370 i 374 Zakonika o krivičnom postupku, i z r i č e
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se kazna neće izvršiti ukoliko okrivljeni u roku od 1 (jedne) godine, od dana pravosnažnosti presude, ne učini novo krivično djelo.

Okrivljeni je dužan da plati troškove krivičnog postupka u iznosu od 30 eura u roku od 15 dana od dana pravosnažnosti presude pod prijetnjom izvršenja.

O b r a z l o ž e nj e
Optužnim predlogom Osnovnog državnog tužilaštva u Baru Kt.br.381/16 od 11.11.2016. godine, okrivljenom je stavljeno na teret izvršenje krivičnog djela bliže opisanog u izreci presude.

Okrivljeni je u svojoj odbrani, datoj u prethodnom postupku u bitnom naveo da je vlasnik kat.parcele../4 KO Dobra Voda, koju je kupio prije 25 godina. Na ovoj parceli je u toku septembra i oktobra 2016. godine, bez prethodno pribavljene građevinske dozvole, započeo i gradio objekat spratnosti P+1, površine 45m2, na način što je angažovao radnike koji su izlili AB ploču nad zemljom, ozidali spoljni noseći zid, zidove prizemlja i izlili prvu međuspratnu ploču. Nije mu poznato da bilo ko na tom području ima građevisnku dozvolu, pa je iz tih razloga ozidao ovaj objekat. Kod njega je na lice mjesta dana 14.10.2016. godine izašla građevinska inspekcija, konstatovala je stanje na licu mjesta i sačinila zapisnik koji je bez primjedbi potpisao. Donijeto mu je i rješenje da poruši objekat, ali objekat nije porušen. Kako navodi podnijeće zahtjev za legalizaciju ovog objekta kao i svi koji su gradili bez građevinske dozvole.

U dokaznom postupku sud je proveo sledeće dokaze: pročitan je zapisnik o izvršenom inspekcijskom pregledu Uprave za inspekcijske poslove br.0401/2016-158 od 14.10.2016.godine, rješenje Uprave za inspekcijske poslove br. 0401/2016-2780 od 18.10.2016.godine, izvršen je uvid u prepis lista nepokretnosti br. 1246 KO Dobra Voda od 03.11.2016. godine, pročitan je izvod iz Registra kaznenih evidencija Ministarstva pravde KE 375/2016 od 17.11.2016. godine
U zapisniku o izvršenom inspekcijskom pregledu Uprave za inspekcijske poslove br.0401/2016-158 od 14.10.2016.godine je navedeno da je izlaskom na lice mjesta na kat. parcelu 535/4 KO Dobre Vode konstatovan objekat u izgradnji P+1, dimenzija u osnovi cca 45m2, na kome je izvršeno izlivanje temelja, nulte AB ploče, zidanje spoljnih nosećih zidova prizemlja, izlivena AB ploča međuspratna ploča, ozidani spoljni noseći i unutrašnji pregradni zidovi sprata i izlivena međuspratna AB ploča iznad druge etaže.

Rješenjem Uprave za inspekcijske poslove br. 0401/2016-2780 od 18.10.2016.godine, okrivljenom je naređeno da poruši objekat u izgradnji, spratnosti P+1, dimenzija u osnovi cca 45m2 i to: temelje, nultu AB ploču, spoljne noseće zidove prizemlja, izlivenu prvu međuspratnu AB ploču, spoljne noseće i unutrašnje pregradne zidove sprata i izlivenu međuspratna AB ploču iznad druge etaže.

Uvidom u prepis lista nepokretnosti br. .. KO Dobra Voda od 03.11.2016. godine, utvrđuje se da okrivljeni vlasnik kat. parcele ../4 KO Dobra Voda u dijelu 1/1.

Iz Registra kaznenih evidencija Ministarstva pravde KE 375/2016 od 17.11.2016. godine utvrđeno je da okrivljeni do sada nije osuđivan.

Ocjenom izvedenih dokaza na nedvosmislen način je utvrđeno da je okrivljeni izvršio krivično djelo koje mu je stavljeno na teret, i to na način vrijeme i u mjestu bliže opisano u izreci presude. Tokom postupka nesumnjivo je utvrđeno da je okrivljeni, u septembru mjesecu 2016.godine, na katastarskoj parceli br.../4 KO Dobra Voda, započeo građenje objekta spratnosti P+1, površine 45m2, na način što je angažovao radnike koji su izlili AB ploču nad zemljom, ozidali spoljne noseće zidove, pregradne zidove prizemlja i izlili prvu međuspratnu ploču. Opisano činjenično stanje proizilazi, prije svega iz odbrane okrivljenog, koji je u cjelosti priznao izvršenje krivičnog djela i na detaljan način opisao koje je sve građevinske radove izveo, ne sporeći da nije imao građevinsku dozvolu. Priznanje okrivljenog je, po ocjeni suda, jasno i nedvosmisleno i u skladu i sa ostalim provedenim dokazima, i to sa zapisnikom o inspekcijskom pregledu iz kojeg se jasno zaključuje da je prilikom kontrole izvršene od strane inspektora za zaštitu prozora, utvrđeno da je okrivljeni na svojoj kat. parceli započeo izgradnju objekta P+1, dimenzija u osnovi cca 45m2, na kome je izvršeno izlivanje temelja, nulte AB ploče, zidanje spoljnih nosećih zidova prizemlja, izlivena AB ploča međuspratna ploča, ozidani spoljni noseći i unutrašnji pregradni zidovi sprata i izlivena međuspratna AB ploča iznad druge etaže. Dakle, konkretnom prilikom okrivljeni je postupao suprotno odredbi čl. 69 Zakona o uređenju prostora i izgradnji objekata kojim je propisano da se objekat može graditi na osnovu građevinske dozvole i tehničke dokumentacije, a nesporno iz odbrane okrivljenog proizilazi da nije imao građevinsku dozvolu za izgradnju ovog objekta. Pravno kvalifikujući utvrđeno činjenično stanje sud je našao da su se u radnjama okrivljenog stekli svi bitni elementi bića krivičnog djela građenje objekta bez građevinske dozvole iz čl.326a Krivičnog zakonika Crne Gore. Okrivljeni je krivično djelo izvršio sa umišljajem, bio je svjestan da je započeo građenje objekta bez prethodno pribavljene građevinske dozvole, odnosno bio je svjestan svog djela i htio njegovo izvršenje.

Sud je donio rješenje da se neće saslušavati svjedok Plamenac Vera, jer je činjenično stanje u dovoljnoj mjeri utvrđeno, pa bi saslušavanje ovog svjedoka vodilo odugovlačenju postupka.

Prilikom odlučivanja o vrsti i visini krivične sankcije sud je cijenio sve olakšavajuće i otežavajuće okolnosti iz čl. 42 Krivičnog zakonika. Od olakšavajućih okolnosti sud je cijenio raniji život učinioca odnosno da okrivljeni do sada nije osuđivan, njegove lične i porodične prilike, da se radi o penzioneru, oženjenom čovjeku, ocu petoro djece, te da je u cjelosti priznao izvršenje krivičnog djela. Otežavajućih okolnosti na strani okrivljenog nije bilo. Za krivično djelo građenje objekta bez građevinske dozvole iz čl. 326 a Krivičnog zakonika propisana je kazna zatvora od šest mjeseci do pet godina. Sud je okrivljenom izrekao uslovnu osudu kojom mu je utvrdio kaznu zatvora u trajanju od 6 mjeseci i istovremeno odredio da se kazna neće izvršiti ukoliko okrivljeni u roku od jedne godine ne izvrši novo krivično djelo. Imajući u vidu navedene olakšavajuće okolnosti, a u nedostatku otežavajućih, ocijenjeno je da prema okrivljenom nije potrebno izricanje efektivne kazne zatvora, da će se izricanjem uslovne osude prema okrivljenom u potpunosti postići svrha izricanja uslovne osude i na taj način dovoljno uticati da ubuduće ne čini krivična djela.

Odluka o troškovima postupka zasnovana je na odredbi čl. 229 st.1 ZKP-a, a odmjereni su u iznosu od 30,00 eura, koji iznos je određen prema trajanju, složenosti krivičnog postupka i imovinskih prilika okrivljenog.

Na osnovu izloženog odlučeno je kao u izreci presude.

OSNOVNI SUD U BARU

Dana, 21.02.2017. godine
ZAPISNIČAR S U D I J A,
Danijela Marković Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici u roku od 8 dana od dana prijema pismenog otpravka. Žalba se predaje ovom sudu u dva primjerka.

DNA:

1 x spisi,
1 x ODT u Baru,
1 x okrivljenom.