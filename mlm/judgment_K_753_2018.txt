K.br.753/18
U IME CRNE GORE
OSNOVNI SUD U PODGORICI,po sudiji Đuković Goranu,uz učešće namještenika suda Radević Sanje,kao zapisničara,u krivičnom predmetu protiv okrivljenog R. V., zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore,nakon pravosnažnosti rješenja o usvajanju sporazuma o priznanju krivice, dana 20.02.2019. godine donio je

P R E S U D U
Okrivljeni: R. V., JMBG ..., od oca B. i majke N., rodjene K., rodjen ...1978 godine u P., sa prebivalištem u P., ulica R. br. ..., državljanin Crne Gore, neoženjen, nema djecu, sa završenom srednjom školom, nezaposlen, srednjeg imovnog stanja, osuđivan presudom Osnovnog suda u Podgorici K. br. 01/9136 od 15.07.2002. godine zbog krivičnog djela iz čl. 172 st. 1 Krivičnog zakonika kojom presudom mu je izrečena uslovna osuda kojom je prethodno utvrdjena kazna zatvora u trajanju od 2 (dva) mjeseca i istovremeno odredjeno da se ista neće izvršiti ukoliko okrivljeni u roku od 1 (jedne) godine po pravosnažnosti presude ne izvrši novo krivično djelo.

KRIV JE
Zato što je:

Dana 24.oktobra 2018. godine, u Bulevaru S. u P., svjestan svog djela čije je izvršenje htio i znajući da je njegovo djelo zabranjeno, neovlašćeno nosio vatreno oružje i municiju na način što je, suprotno čl. 33 st. 1 u vezi čl. 4 st. 3 tač. 1 Zakona o oružju, na javnom mjestu, u ugostiteljskom objektu ''M.'' nosio poluautomatsko vatreno oružje kratke ozljebljene cijevi - pištolj marke ''ČZ'', model 27, kalibar 7,65 mm, fabričkog broja ..., sa pet metaka kalibra 7,65 mm (PPU-32 AUTO), za koje mu nije izdat oružni list za držanje i nošenje oružja,
- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa sud okrivljenog primjenom citiranih zakonskih propisa i čl. 3,4,5,13,15,32,41 i 42 Krivičnog zakonika Crne Gore i čl. 229 i 374 Zakonika o krivičnom postupku,
OSUĐUJE
Na kaznu rada u javnom interesu u trajanju od 100 (sto) časova koja kazna će se izvršiti za vrijeme od 4 (četiri) mjeseca s tim što ne može biti duža od 60 (šezdeset) časova u toku jednog mjeseca.

Ukoliko ukrivljeni ne bude vršio rad u javnom interesu ova kazna će se zamijeniti kaznom zatvora tako što će se svakih započetih 60 (šezdeset) časova zamijeniti kaznom zatvora u trajanju od 1 (jednog) mjeseca.

Za ovim sud okrivljenom na osnovu čl.75 st.1 Krivičnog zakonika Crne Gore,
Izriče:

MJERU BEZBJEDNOSTI
Oduzimanje predmeta - pištolja marke ''ČZ'', model 27, kalibar 7,65 mm, fabričkog broja ..., sa 3 (tri) metka kalibra 7,65 mm (PPU-32 AUTO).

Obavezuje se okrivljeni da ovom sudu na ime paušala uplati novčani iznos od 50,00 eura u roku od 15 dana po pravosnažnosti presude.

O b r a z l o ž e nj e
Optužnim predlogom Osnovnog državnog tužilaštva Kt.br.1671/18 od 13.11.2018. godine, okrivljenom R. V., stavljeno je na teret krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, osnovni državni tužilac podnio je sudu dokaze koje je prikupio u prethodnom postupku.

Iz sadržine prikupljenih dokaza na koje okrivljeni i njegov branilac nijesu imali primjedbi,sud je zaključio da je državni tužilac pružio dovoljno dokaza o krivici okrivljenog R. V. ,i da je okrivljeni u vrijeme i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o visini krivične sankcije iz sporazuma o priznanju krivice zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Na strani okrivljenog u odsustvu olakšavajućih okolnosti kao otežavajuća okolnost sud je cijenio njegovu raniju osudjivanost utvrdjenu iz izvoda iz KE br. 1747/18 iz kog izvoda je sud utvrdio da je okrivljeni osudjivan presudom Osnovnog suda u Podgorici K. br. 01/9136 od 15.07.2002. godine zbog krivičnog djela iz čl. 172 st. 1 Krivičnog zakonika kojom presudom mu je izrečena uslovna osuda kojom je prethodno utvrdjena kazna zatvora u trajanju od 2 (dva) mjeseca i istovremeno odredjeno da se ista neće izvršiti ukoliko okrivljeni u roku od 1 (jedne) godine po pravosnažnosti presude, pri tom imajući u vidu protok vremena od ove presude kao i činjenicu da se radi o raznorodnim krivičnim djelima, pa je sud okrivljenog, shodno čl. 41 KZCG osudio na kaznu rada u javnom interesu u trajanju od 100 (sto) časova koja kazna će se izvršiti za vrijeme od 4 (četiri) mjeseca s tim što ne može biti duža od 60 (šezdeset) časova u toku jednog mjeseca. Ukoliko ukrivljeni ne bude vršio rad u javnom interesu ova kazna će se zamijeniti kaznom zatvora tako što će se svakih započetih 60 (šezdeset) časova zamijeniti kaznom zatvora u trajanju od 1 (jednog) mjeseca, nalazeći da se izrečenom kaznom rada u javnom interesu, ima ostvariti svrha kažnjavanja iz čl.32 st.2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st.2 Krivičnog zakonika Crne Gore, te da će kroz kaznu rada u javnom intersu okrivljeni okrenuti ka pozitivnim društvenim vrijednostima.

Sud je okrivljenom na osnovu čl.75 st.1 Krivičnog zakonika izrekao mjeru bezbjednosti oduzimanje predmeta - pištolja marke ''ČZ'', model 27, kalibar 7,65 mm, fabričkog broja ..., sa 3 (tri) metka kalibra 7,65 mm (PPU-32 AUTO), imajuću u vidu da se ovakvom mjerom bezbjednosti ima ostvariti svrha mjera bezbjednosti iz čl. 66 KZCG.

Kako stvarnih troškova nije bilo,to je sud shodno odredbi čl. 226 st.3 Zakonika o krivičnom postupku obavezao okrivljenog da ovom sudu na ime paušala uplati novčani iznos od 50,00 u roku od 15 dana po prvosnažnosti presude.

Shodno čl. 303.st.1 Zakonika o krivičnom postupku odlučeno je kao u izreci presude.

OSNOVNI SUD U PODGORICI

Dana,20.02.2019. godine
SUDIJA
Đuković Goran, s.r.

PRAVNA POUKA:

Protiv ove presude žalba nije dozvoljena.

Z.T.O. Sanja Radević
DN-a: Po primjerak presude dostaviti:

-ODT Podgorica
-Okrivljenom R. V.

-Braniocu okrivljenog adv. N. Lj.

Postupljeno dana: _________________
Namještenik suda: _________________