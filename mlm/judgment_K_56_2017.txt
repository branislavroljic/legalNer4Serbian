K.br.56/17
U IME CRNE GORE
OSNOVNI SUD U CETINJU prvostepeni, krivični, sudija Jelena Perović, uz učešće Popivoda Marije, kao zapisničara, u krivičnom predmetu protiv okrivljenog B. S., zbog krivičnog krađa iz člana 239 st. 1 Krivičnog zakonika Crne Gore, koga u postupku brani advokat P. M., odlučujući o optužnom predlogu Osnovnog državnog tužilaštva u Cetinju Kt.br .65/17 od 11.07.2017. godine, koga je na ročištu povodom odlučivanja o sporazumu o priznavanju krivice zastupao Martinović Luka, rukovodilac Osnovnog državnog tužilaštvu u Cetinju, nakon donošenja rješenja o usvajanju sporazuma o priznavanju krivice, dana 25.07.2017. godine, dono je

PRESUDU

Okrivljeni:

B. S., JMBG .., od oca B. i majke V., rođene D., rođen ... godine, u C., gdje i prebiva, državljanin C. G., pismen, sa završenim zanatom za auto-električara, oženjen, otac troje djece, lošeg imovnog stanja, neosuđivan
Kriv je

Zato što je:

U vremenskom periodu od 31. decembra 2016. godine do 30. januara 2017. godine, u svom stambenom objektu, u naselju Gipos II/IV-13, u C., svjestan svog djela, čije je izvršenje htio i svjestan da je njegovo djelo zabranjeno, u namjeri da sebi pribavi protivpravnu imovinsku korist u iznosu od preko 150,00 eura, protivpravno oduzeo i prisvojio tuđu pokretnu stvar-električnu energiju vlasništvo oštećenog C. e. S., u količini od 4320 KWh, novčane vrijednosti od 454,72 eura, na način što je na električnom brojilu marke „Enel Gist“, serijskog broja 12N4E5B2514672295, djelovao prekomjernom elektromagnetnom silom proizvedenom spoljašnjim izvorom, tako da je na električnom brojilu sklopka ostala u gornjem položaju, brojilo pokazivalo alarm, a displej brojila T2 tarifu, pri čemu je mjerni uređaj napajao električnom energijom stan okrivljenog, a da se potrošnja električne energije nije mogla evidentirati
- čime je izvršio krivično djelo krađa iz člana 239 stav 1 Krivičnog zakonika Crne Gore
Pa mu sud primjenom citiranog zakonskog propisa te članova 3, 4, 5, 13, 15, 36, 42, 52, 53, 54 Krivičnog zakonika Crne Gore te članova 226, 229, 239 i 374 Zakonika o krivičnom postupku izriče:

USLOVNU OSUDU

Kojom mu prethodno utvrđuje kaznu zatvora u trajanju od dana 3 (tri) mjeseca i istovremeno odrđuje da se utvrđena kazna neće izvršiti ukoliko okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da na ime imovinsko-pravnog zahtjeva oštećenoj E. C. G. A.D. N. uplati iznos od 454,72 eura, da na ime troškova krivičnog postuka uplati Vrhovnom državnom tužilaštvu Crne Gore broj računa 832-1187-.., iznos od 104,02 eura, na ime vještačenja po vještaku elektrotehničke struke, te na ime sudskog paušala iznos od 50,00 eura, sve u roku od 15 dana po pravosnažnosti presude, pod prijetnjom prinudnog izvršenja.

Obrazloženje
Optužnim predlogom Osnovnog državnog tužilaštva u Cetinju Kt.br. 65/17 od 11.07.2017. godine okrivljenom B. S. stavljeno je na teret krivično djelo krađa iz čl. 239 st. 1 Krivičnog zakonika Crne Gore.

Dana 12.07.2017. godine zastupnik optužbe je dostavio sudu zaključen sporazum o priznanju krivice Kt.br. 65/17 od 11.07.2017. godine, zapisnik o pregovaranju i zapisnik o saslušanju za okrivljenog, iste poslovne oznake od 11.07.2017. godine.

Na ročištu za razmatranje sporazuma, održanom dana 24.07.2017. godine, sud je pročitao dokaze predložene optužnim predlogom i to: saslušao okrivljenog, saslušao okrvivljenog, saslušao ovlašćenog predstavnika oštećene, na saglasan predlog stranaka pročitao iskaze: svjedoka K. R., dat na zapisniku kod ODT Cetinje Kt.br. 65/17 od 18.05.2017. godine, svjedoka K. A., dat na zapisniku kod ODT Cetinje Kt.br. 65/17 od 17.05.2017. godine, svjedoka R. R., dat na zapisniku kod ODT Cetinje Kt.br. 65/17 od 26.05.2017. godine, pročitao zapisnik o kontroli mjernog mjesta CEDIS-a br. 008707 od 30.01.2017. godine, pročitao zapisnik o kontroli mjernog mjesta CEDIS-a 008712 od 31.01.2017. godine, pročitao obračun-račun CEDIS-a br. 5/22/17 od 31.01.2017. godine, pročitao nalaz i mišljenje sudskog vještaka elektrotehničke struke Ć. B. od 14.06.2017. godine, pročitao izvod iz kaznene evidencije na ime okrivljenog, pročitao zapisnik o pregovaranju Kt.br.65/17 od 11.07.2017. godine, pročitao zapisnik o priznanju krivice Kt.br.65/17 od 11.07.2017. godine i pročitao sporazum o priznanju krivice Kt.br.65/17 od 11.07.2017. godine.

Zstupnik optužbe je odustao od čitanja dokaza-krivične prijave CEDIS-a broj 70-00-23351 od 09.05.2017. godine.

Iz sadržine pročitanih dokaza, na koje okrivljeni i njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog B. S., te da je okrivljeni B. S. izvršio krivično djelo krađa iz čl. 239 st. 1 Krivičnog zakonika Crne Gore.

Odlučujući o visini kazne za okrivljenog iz sporazuma o priznavanju krivice, zaključeng između stranaka, sud je našao da je predlog stranaka u vezi sa kaznom prihvatljiv. Ovo iz razloga što na strani okrivljenog B. stoje olakšavajuće okolnosti i to prije svega priznanje krivinog djela koje mu je stavljeno na teret, potom loše imovno stanje i porodične prilike, kao i ranija neosuđivanost, što je utvrđeno uvidom u izvod iz kaznene evidencije na ime okrivljenog, dok otežavajućih okolnosti nije bilo. Sud je mišljenja da radi krivično-pravne zaštite prema okrivljenom nije nužno primjeniti kaznu, već da će samim upozorenjem uz prijetnju kaznom, kao u izreci presude i rokom provjeravanja od 1 (jedne) godine, na okrivljenog u dovoljnoj mjeri uticati da ubuduće ne vrši krivična djela, čime će u potpunosti biti ostvarena svrha izricanja uslovne osude iz čl. 52 Krivičnog zakonika,a u okviru opšte svrhe izricanja krivičnih sankcija iz čl. 4 st. 2. Krivičnog zakonika.

Kako je okrivljeni oglašeni krivim, to ga je sud, shodno čl. 226,229 i 239 ZKP-a obavezao da na ime imovinsko-pravnog zahtjeva uplati oštećenoj E. C. G. A.D. N. uplati iznos od 454,72 eura, na ime troškova postupka za dati nalaz i mišljenje vještaka elektrotehničke struke iznos od 104,02 eura na žiro račun Vrhovnog državnog tužilaštva br. 832-1187-.., te na ime paušala iznos od 50,00 eura u korist Budžeta Crne Gore u roku od 15 dana po pravosnažnosti presude, pod prijetnjom prinudnog izvršenja, a sve u skaldu sa sporazumom o priznanju krivice koji je zaključen između stranaka.

Na osnovu izloženog, a shodno čl.303 st.1 Zakonika o krivičnom postupku odlučeno je kao u izreci presude.

OSNOVNI SUD U CETINJU

Dana 25.07.2017. godine
Zapisničar SUDIJA
Marija Popivoda s.r. Jelena Perović,s.r.

Pravna pouka
Protiv ove presude nije dozvoljena žalba, izuzev ako presuda nije u skaldu sa zaključenim sporazumom.

ZTO: Marija Popivoda