K.br.24/16
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog G.R., zbog krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, koga brani R.R., advokat iz P., odlučujući po optužnom predlogu Osnovnog državnog tužilaštva u Podgorici Kt.br.512/16 od 08.08.2016. godine, koji je na ročištu povodom odlučivanja o sporazumu o priznanju krivice zastupala R. V., tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 28.12.2016. godine, donio je

P R E S U D U
Okrivljeni G.R., JMBG...., od oca M. i majke N., rođene M., rođen.... godine u Podgorici, sa prebivalištem u P., na adresi ul. N. T. bb - Z., državljanin Crne Gore, razumije crnogorski jezik, njegov jezik je crnogorski, pismen, završio srednju školu, nezaposlen, neoženjen, bez djece, srednjeg imovnog stanja, neosuđivan.

Kriv je

Što je:

Dana 15.04.2016. godine, oko 02,30 časova, na Trgu golootočkih žrtava, u Danilovgradu, svjestan svoga djela čije je izvršenje htio i znajući da je isto zabranjeno, neovlašćeno nosio vatreno oružje, na način što je suprotno čl.33 st.1 Zakona o oružju, na javnom mjestu, iako je to zabranjeno, nosio - pištolj marke "Smith&Wesson" kal.357 magnum, fabričkog broja ... i 5 metaka
- čime je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Pa sud okrivljenog primjenom citiranog zakonskog propisa, te čl. 4, 5, 13, 15, 32, 41 i 42 KZ CG i čl.226, 229 i 374 ZKP-a,
O S U Đ U J E
Na kaznu rada u javnom interesu u trajanju od 360 (tri stotine i šezdeset) časova, a koji se ima izvršiti za vrijeme od 6 (šest) mjeseci, s tim što izrečena kazna ne može biti duža od 60 (šezdeset) časova u toku jednog mjeseca.

Ukoliko okrivljeni ne vrši rad u javnom interesu, ova kazna će se zamijeniti kaznom zatvora, tako što će se svakih započetih šezdeset časova rada u javnom interesu zamijeniti kaznom zatvora u trajanju od jednog mjeseca.

Dužan je okrivljeni da na ime troškova krivičnog postupka - sudskog paušala uplati u korist budžeta Crne Gore novčani iznos od 30,00 eura, a u roku od 15 dana po pravosnažnosti presude.

Na osnovu čl.75 st.2 KZ CG, od okrivljenog G.R. trajno se oduzima pištolj marke "Smith&Wesson", kal.357 magnum, fabričkog broja ....

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.512/16 od 08.08.2016. godine, okrivljenom G.R. stavljeno je na teret da je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Dana 26.12.2016. godine, zastupnik optužbe dostavio je sudu spise predmeta tog tužilaštva Kt.br.512/16, sa zaključenim sporazumom o priznanju krivice Kt.br.512/16 od 23.12.2016. godine, zapisnikom o pregovaranju Kt.br.512/16 od 23.12.2016. godine i zapisnikom o iskazu - priznanju okrivljenog G.R. Kt.br.512/16 od 23.12.2016. godine.

Na ročištu za razmatranje sporazuma o priznanju krivice, održanom dana 26.12.2016. godine, sud je pročitao dokaze predložene optužnim predlogom i to: službenu zabilješku Uprave policije OB Danilovgrad 60/02 br.051/16-4243 od 15.04.2016. godine; izvještaj Uprave policije OB Danilovgrad o kriminalističko-tehničkom pregledu lica mjesta i uzorkovanju tragova - knjiga uviđaja br.90/16; izvještaj o DNK vještačenju Uprave policije Forenzičkog centra Danilovgrad br.1618/16 od 11.07.2016. godine; izvještaj o vještačenju GSR čestica Uprave policije Forenzičkog centra Danilovgrad br.1621/16 od 09.06.2016. godine; izvještaj o balističkom vještačenju Uprave policije Forenzičkog centra Danilovgrad br.1620-1/16 od 17.05.2016. godine; izvršio uvid u pištolj marke "Smith&Wesson", kal.357 magnum, fabričkog broja ...; izvršio uvid u fotodokumentaciju Uprave policije OB Danilovgrad br.60-03-240/16-90 od 15.04.2016. godine; pročitao izvod iz registra kaznenih evidencija Ministarstva pravde Crne Gore KE br.101/2016 od 13.10.2016. godine, na ime okrivljenog G.R.; pročitao zapisnik o pregovaranju Kt.br.512/16 od 23.12.2016. godine, sačinjen pred ODT-om u Podgorici, između Osnovnog državnog tužilaštva u Podgorici, okrivljenog G.R. i branioca okrivljenog, advokata R.R.; pročitao zapisnik o iskazu - priznanju krivice okrivljenog G.R. Kt.br.512/16 od 23.12.2016. godine, sačinjen pred ODT-om u Podgorici i pročitao sporazum o priznanju krivice Kt.br.512/16 od 23.12.2016. godine, zaključen pred ODT-om u Podgorici, između državnog tužioca R. V., okrivljenog G.R. i branioca okrivljenog, advokata R.R..

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog G.R. i da je okrivljeni u vrijeme i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je isti neosuđivan, kao i da je priznao izvršenje predmetnog krivičnog djela, što su olakšavajuće okolnosti na njegovoj strani, dok otežavajućih okolnosti na njegovoj strani nije bilo.

Imajući u vidu navedene olakšavajuće okolnosti na strani okrivljenog, te odsustvo otežavajućih okolnosti, ovaj sud nalazi da će se u konkretnom slučaju kaznom rada u javnom interesu u trajanju od 360 (tri stotine i šezdeset) časova, koji se ima izvršiti za vrijeme od 6 (šest) mjeseci, s tim što kazna ne može biti duža od 60 (šezdeset) časova u toku jednog mjeseca, ostvariti svrha kažnjavanja iz čl.32 KZCG i na taj način dovoljno uticati na okrivljenog da ubuduće ne vrši ista ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZCG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka - sudskog paušala uplati u korist budžeta Crne Gore novčani iznos od 30,00 eura, koji paušal je određen shodno složenosti i trajanju postupka, uz ocjenu imovinskih prilika okrivljenog. Prednje troškove okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Mjera bezbjednosti oduzimanje predmeta - pištolj marke "Smith&Wesson", kal.357 magnum, fabričkog broja ..., izrečena je na osnovu čl.75 st.2 Krivičnog zakonika Crne Gore, jer se radilo o predmetu izvršenja predmetnog krivičnog djela, koji nije svojina učinioca, a to zahtjevaju razlozi bezbjednosti ljudi i imovine.

Na osnovu izloženog, a u smislu odredbe čl.303 st.1 ZKP-a, odlučeno je kao u izreci presude.

ZAPISNIČARKA SUTKINJA
Ana Ivanović Sonja Keković
PRAVNA POUKA: Protiv ove presude dozvoljena je žalba Višem sudu u Podgorici, preko ovog suda u roku od 8 dana od dana prijema pismenog otpravka iste, samo u slučaju kada presuda nije u skladu sa zaključenim sporazumom.

DOSTAVITI:

- ODT Podgorica
- Okrivljenom G.R.

- Braniocu okrivljenog, advokatu R.R.