K. br. 481/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog N. B., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 27.07.2021. godine, u prisustvu zastupnika optužbe M. P. - savjetnika u Osnovnom državnom tužilaštvu u Podgorici i okrivljenog, istog dana izrekao je i objavio,
P R E S U D U
Okrivljeni: N. B., JMB ..., od oca Ž. i majke Lj., rođene B., rođen ... godine u P., sa prebivalištem u B. - B. J. put ... (zgrada N.), državljanin Crne Gore, razumije crnogorski jezik, njegov jezik je srpski, majstor hidroizolacije, neoženjen, bez djece, pismen, završio srednju školu, lošeg imovnog stanja, osuđivan presudom Osnovnog suda u Užicu K. br. 378/17 od 14.12.2017. godine zbog krivičnog djela neovlašćeno držanje opojnih droga iz čl. 246a st. 1 KZ RS (novčana kazna u iznosu od 40.000,00 dinara), protiv kojeg se ne vodi postupak za drugo krivično djelo.

Kriv je

Što:

Dana 20.12.2020. godine, oko 01.30 časova, u P., u B. P. Ć., svjestan svog djela čije je izvršenje htio, znajući da je njegovo djelo zabranjeno, nije postupao po naredbi kojom se određuju mjere za suzbijanje ili sprječavanje opasne zarazne bolesti, na način što se suprotno članu 1 stav 1 Naredbe Ministarstva zdravlja za preduzimanje privremenih mjera za spriječavanje unošenja u zemlju, suzbijanje i spriječavanje prenošenja novog koronavirusa br. 8-501/20-129/1590 od 08.12.2020. godine ("Službeni list Crne Gore" broj 119/20 od 08.12.2020. godine), kojom se određuje zabrana izlaska iz objekata stanovanja u vremenu od 22 časa do 5 časova narednog dana, već se nalazio ispred zgrade kod ulaza broj 11 gdje je zatečen od strane policijskih službenika,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa ga sud za navedeno krivično djelo primjenom čl. 4 st. 2, čl. 39 i čl. 42 st. 1 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku,
O S U Đ U J E
Na novčanu kaznu u iznosu od 600,00 (šest stotina) eura, koju je okrivljeni dužan platiti u roku od 3 (tri) mjeseca po pravosnažnosti presude, a ako izrečenu novčanu kaznu ne plati u određenom roku, sud će novčanu kaznu zamijeniti kaznom zatvora, tako što će za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

Obavezuje se okrivljeni da na ime troškova krivičnog postupka plati 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom N. B. je optužnim predlogom Osnovnog državnog tužilaštva u Podgorici Kt. br. 1903/20 od 28.06.2021. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu, predloživši sudu da okrivljenog oglasi krivim i da ga osudi po zakonu.

Okrivljeni N. B. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je dana 19.12.2020. godine otišao kod druga A. A. koji živi na S. A. u B. P. Ć. br. ..., gdje se zadržao do 20.12.2020. godine u 01.30 časova. Za vrijeme boravka kod A. njegov drug B. A. se okliznuo i pao, pa je sa njim krenuo da mu se ukaže pomoć zbog povreda koje je zadobio. Pozvali su taksi i liftom sišli u prizemlje, gdje su ih zaustavili policijski službenici i izvršili kontrolu. Policijskim službenicima su rekli da nemaju potvrde za kretanje pa su ih oni sproveli do CB Podgorica. Znao je da je Ministarstvo zdravlja donijelo naredbu kojom je propisana zabrana izlaska iz objekata stanovanja u periodu od 22 časa do 5 časova narednog dana. Znao je i da je zabranjeno okupljanje u objektima stanovanja licima koji nisu članovi zajedničkog porodičnog domaćinstva, ali je toga dana otišao kod A. da bi se družili, s obzirom na to da se prethodno nisu dugo vidjeli. U završnoj riječi je naveo da bi bio u mogućnosti da plati novčanu kaznu, jer radi privatno baveći se hidroizolacijom u B., a da ne bi pristao na kaznu rad u javnom interesu.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE 1080/2021 od 01.07.2021. godine na ime okrivljenog, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da okrivljeni dana 20.12.2020. godine, oko 01.30 časova, u P., u B. P. Ć., nije postupao po naredbi kojom se određuju mjere za suzbijanje ili sprječavanje opasne zarazne bolesti, na način što se suprotno članu 1 stav 1 Naredbe Ministarstva zdravlja za preduzimanje privremenih mjera za spriječavanje unošenja u zemlju, suzbijanje i spriječavanje prenošenja novog koronavirusa br. 8-501/20-129/1590 od 08.12.2020. godine ("Službeni list Crne Gore" broj 119/20 od 08.12.2020. godine), kojom se određuje zabrana izlaska iz objekata stanovanja u vremenu od 22 časa do 5 časova narednog dana, već se nalazio ispred zgrade kod ulaza broj 11 gdje je zatečen od strane policijskih službenika.

Članom 1 st. 1 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanja prenošenja novog koronavirusa ("Službeni list Crne Gore" broj 119/20 od 08.12.2020. godine), propisana je zabrana izlaska iz objekata stanovanja u vremenu od 22.00 do 5.00 časova narednog dana, izuzev propisanih izuzetaka.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da svojim radnjama, odnosno izlaskom iz objekta stanovanja nakon 22.00 časova dana 19.12.2020. godine, krši zabranu propisanu Naredbom za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa, Ministarstva zdravlja, od 08.12.2020. godine, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odmjeravanja kazne, a imajući u vidu svrhu kažnjavanja, sud je u smislu čl. 42 st. 1 Krivičnog zakonika Crne Gore, cijenio sve okolnosti koje su od uticaja da kazna bude manja ili veća, pa je od olakšavajućih okolnosti na strani okrivljenog cijenio njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka te iskreno kajanje, dok je od otežavajućih okolnosti cijenjen njegov raniji život, odnosno osuđivanost zbog krivičnog djela navedenog u izreci presude, što je utvrđeno iz izvoda iz registra kaznenih evidencija Ministarstva pravde, ljudskih i manjinskih prava KE 1080/21 od 01.07.2021. godine. Imajući u vidu navedene okolnosti, te posebno cijeneći činjenicu da nije proteklo više od pet godina od pravosnažnosti osude kojom je okrivljenom izrečena kazna za umišljajno krivično djelo, sud se odlučio za blažu vrstu zaprijećene kazne i okrivljenog, shodno čl. 39 Krivičnog zakonika Crne Gore, osudio na novčanu kaznu u iznosu od šest stotina eura. Sud je pritom imao u vidu navode okrivljenog da se bavi privatnim poslom, da izvodi radove hidroizolacije na građevinama u B. i da mjesečno zarađuje između 600,00 i 700,00 eura, a da pritom nema zakonske obaveze izdražvanja drugih lica. Sud je uvjerenja da je ovako odmjerena novčana kazna adekvatna težini izvršenog krivičnog djela i ličnosti okrivljenog kao učinioca, te da će na okrivljenog u dovoljnoj mjeri uticati da ubuduće ne vrši krivična djela. Stoga će se po ocijeni suda ovako odmjerenom novčanom kaznom u svemu ostvariti svrha kažnjavanja iz čl. 32 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Sud je u smislu čl. 39 st. 5 i 6 Krivičnog zakonika Crne Gore odredio da će se ako okrivljeni ne plati novčanu kaznu u roku od tri mjeseca po pravosnažnosti presude, ista zamijeniti kaznom zatvora, tako što će se za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 27.07.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja