Kv.br.129/17
U IME CRNE GORE
VIŠI SUD U PODGORICI, po predsjedniku vanraspravnog krivičnog vijeća, predsjedniku suda Borisu Saviću, u krivičnom predmetu protiv okrivljenog S. D., uz učešće savjetnice Aide Muzurović, zbog krivičnog djela neovlašćena proizvodnja, držanje i stavljanje u promet opojnih droga iz čl. 300.st.1. KZ, po optužnici Višeg državnog tužilaštva u Podgorici Kt.br.187/16 od 16.02.2017.godine, koju je na ročištu povodom odlučivanja o sporazumu o priznanju krivice zastupala državni tužilac Tatjana Begović, nakon donošenja rješenja o usvajanju sporazuma o priznanju krivice dana 08.03.2017.godine, donio je
P R E S U D U
Optuženi
S. D., zvani “S.”, JMBG ... od oca - i majke -, rođena -, rođen ..., u N., gdje je nastanjen u zgradi “.”- .. bb, razveden, otac jednog mldb. djeteta, završio osnovnu školu, srednjeg imovnog stanja, državljanin Crne Gore, osuđivan presudom Osnovnog suda u Nikšiću K.br. 688/11 zbog krivičnog djela iz člana 403 st.1. KZ, presudom Osnovnog suda u Nikšiću K.br. 489/09 zbog krivičnog djela iz čl. 168.st.2. u vezi stava 1. KZ, presudom Višeg suda u Podgorici Km.br. 32/00 zbog krivičnog djela iz člana 148.st.1 KZ, u pritvoru od 21.12.2016.godine, od 06,05 časova
KRIV JE
Zato što je:

u periodu od 01.08.2016.godine, do 11.08.2016.godine, u Nikšiću, neovlašćeno prodavao opojnu drogu kokain-supstancu proglašenu za opojnu drogu Pravilnikom o utvrđivanja spiska droga, psihotropnih supstancih i bilja koje se može koristiti za proizvodnju droga (“Sl.list CG” br. 56/12 od 09.11.2012.godine), iako je bio svjestan da postupa neovlašćeno i protivpravno, pa je to i htio na način što je za iznos od po 40,00€ B. M. dana 02.08.2016. godine, prodao 4 paketića ukupne mase 1,904 grama sa opojnom drogom kokain, T.B. za iznos od 40,00€ dana 09.08.2016.godine, jedno pakovanje upupne mase 0,281 grama sa opojnom drogom kokain i K. M.dana 11.08.2016.godine, za iznos od 40,00€ prodao 1 paketić sa opojnom drogom kokain ukupne mase 0,236 grama, a koje paketiće su ovlašćeni policijski službenici CB Nikšić pronašli i oduzeli od B.M., T. B.i K.M..

-čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300.st.1.Krivičnog zakonika Crne Gore.

Pa ga sud primjenom odredbi čl. 4 ,32,36,42 st.1, 51. Krivičnog zakonika Crne Gore i čl. 226, 229 i 374 Zakonika o krivičnom postupku,
OSUĐUJE
Na kaznu zatvora u trajanju od 10 (deset) mjeseci u koju kaznu mu se uračunava vrijeme provedeno u pritvoru od 21.12.2016.godine, od 06,05 časova, pa nadalje.

Na osnovu člana 226 i 229 ZKP-a obavezuje se optuženi da na ime troškova postupka plati iznos od 950,00€ i na ime paušala iznos od 100,00 € uplati na račun Višeg državnog tužilaštva br. 832-1187-31, u roku od 15 dana od dana pravosnažnosti presude.

Na osnovu čl. 75. st. 1 i 300 st. 7 Krivičnog zakonika Crne Gore sud optuženom S.D. izriče:

MJERU BEZBJEDNOSTI – ODUZIMANJE PREDMETA
Od optuženog S. D. ima se oduzeti opojna droga kokain ukupne količine 2,421 grama, a koja droga se ima uništiti nakon pravosnažnosti presude i za koju zakon predviđa obavezno oduzimanje.

Protiv ove presude može se izjaviti žalba Apelacionom sudu Crne Gore u roku od 15 dana od dana prijema pismenog otpravka presude, samo u slučaju ako presuda nije u skladu sa zaključenim sporazumom između stranaka.

O b r a z l o ž e nj e
Optužnicom Višeg državnog tužilaštva u Podgorici Kt.br. 187/16 od 16.02.2017.godine, optuženom S.D. je stavljeno na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st.1 Krivičnog zakonika Crne Gore.

Dana 16.02.2017.godine državni tužilac u Višem državnom tužilaštvu Tatjana Begović dostavila je ovom sudu zajedno sa predmetnom optužnicom i sporazum o priznanju krivice Kt.br.187/16 od 16.02.2017. godine, zapisnik o saslušanju okrivljenog Kt.br.187/16 od 16.02.2017. godine, i zapisnik o pregovaranju Kt.br.187/16 od 16.02.2017. godine.

Na ročištu za razmatranje sporazuma, održanom dana 03.03.2017.godine, sud je pročitao dokaze predložene optužnicom, i to: zapisnik o pretesanju prevoznog sredstva, putnika, prtljaga i drugih pokretnih stvari Uprave policije- Grupa za suzbijanje droge Nikšić od 21.12.2016.godine, na ime S. D., zapisnik o pretresanju stana i drugih prostorija Uprave policije- Grupa za suzbijanje droge Nikšić od 21.12.2016.godine, na ime S. D., dvije potvrde o privremeno oduzetim predmetima Uprave policije- Grupa za suzbijanje droge Nikšić od 21.12.2016.godin, na ime S. D., zapisnik o pretresanju lica Uprave policije- Grupa za suzbijanje droge Nikšić od 02.08.2016.godine, na ime B.M., dvije potvrde o privremeno oduzetim predmetima Uprave policije- Grupa za suzbijanje droge Nikšić od 02.08.2016.godine, na ime B.Mirko, službenu zabilješku Uprave policije- Grupa za suzbijanje droge Nikšić 47/4 br. 240/16-1 od 09.08.2016.godine, na ime B. M., zapisnik o pretresanju lica Uprave policije- Grupa za suzbijanje droge Nikšić od 09.08.2016.godine, na ime T.B., potvrdu o privremeno oduzetim predmetima Uprave policije- Grupa za suzbijanje droge Nikšić od 09.08.2016.godine, na ime T.B., službenu zabilješku Uprave policije Grupa za suzbijanje droge Nikšić od 11.08.2016.godine, zapisnik o pretresanju lica Uprave policije- Grupa za suzbijanje droge Nikšić od 11.08.2016.godine, na ime K.M., potvrdu o privremeno oduzetim predmetima Uprave policije- Grupa za suzbijanje droge Nikšić od 11.08.2016.godine, na ime K. M., izvještaj o hemijskom vještačenju Forenzičkog centra Danilovgrad br. 85/17 od 25.01.2017.godine, konačni izvještaj Ministarstva unutrašnjih poslova Uprave policije- Sektor krim. policije 47/5 br. I-35 od 12.01.2017.godine, o nadzoru telekomunikacija sačinjen povodom mjera tajnog nadzora- tajni nadzor i snimanje telefonskih razgovora i drugih komunikacija na daljinu i tajno praćenje i veideo i audio snimanje lica i predmeta po naredbi sudije za istragu Višeg suda Mtn.br.5/16 čiji je sastavni dio 2 DVD (kopija 1) sa transkriptima (str. 76) u periodu od 07.03.2016.godine, do 07.11.2016.godine, i izvod iz registra kaznenih evidencija Ministarstva pravde Crne Gore br. 1/17.

Iz sadržine izvedenih dokaza na koje optuženi i njegov branilac nijesu imali nikakvih primjedbi, sud je zaključio da je državni tužilac pružio dovoljno dokaza o krivici optuženog S. D., te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore, na način, vrijeme i mjesto kako je to bliže opisano u izreci presude, a nakon što je u svemu prihvatio sporazum o priznanju krivice.

Odlučujući o krivičnoj sankciji, koja je utvrđena u skladu sa sporazumom o priznanju krivice zaključenom između stranaka ovaj sud je našao da je krivična sankcija za navedena krivična djela o kojoj su se saglasili državni tužilac i optuženi, kazna zatvora u trajanju od 10 (deset) mjeseci izrečena u skladu sa odredbama Krivičnog zakonika i odgovara svrsi izricanja krivičnih sankcija. Optuženi je u potpunosti priznao izvršenje krivičnog djela, isti je porodičan čovjek, otac jednog mldb. djeteta, pa je sud mišljenja da odmjerena kazna zatvora u trajanju od 10 (deset) mjeseci neophodna i dovoljna za ostvarenje svrhe kažnjavanja, te da će spriječiti optuženog i uticati na njega da ubuduće ne vrši krivična djela, kojom kaznom je izražena društvena osuda za krivično djelo i obaveza poštovanja zakona, jačanje morala i uticaja na razvijanje društvene odgovornosti, čime će u potpunosti biti ostvarena svrha kažnjavanja iz člana 32 KZ, a u okviru opšte svrhe izricanja krivičnih sankcija iz čl. 4 st. 2 istog zakonika.

Kako je optuženi oglašen krivim, sud ga je shodno čl.226 i 229 ZKP-a obavezao da na ime troškova postupka plati iznos od 950,00€ i na ime paušala iznos od 100,00 € uplati na račun Višeg državnog tužilaštva br. 832-1187-31, u roku od 15 dana od dana pravosnažnosti presude.

Na osnovu člana 51. Krivičnog zakonika Crne Gore sud je optuženom u izrečenu kaznu zatvora u trajanju od 10 (deset), mjeseci uračunao vrijeme provedeno u pritvoru od 21.12.2016.godine, od 06,05 časova, pa nadalje.

Na osnovu čl. 75. st. 1 i 300 st. 7 Krivičnog zakonika Crne Gore sud je optuženom S. D. izrekao mjeru bezbjednosti – oduzimanje predmeta i to opojne droge kokain ukupne količine 2,421 grama, koja droga se ima uništiti nakon pravosnažnosti presude i za koju zakon predviđa obavezno oduzimanje.

Sa izloženog, a shodno odredbi čl.303. stav 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 08.03.2017.godine
ZAPISNIČAR, PREDSJEDNIK SUDA- VIJEĆA,
Aida Muzurović,s.r. Boris Savić,s.r.

Tačnost otpravka tvrdi i ovjerava
ovlašćeni namještenik suda
_____________________