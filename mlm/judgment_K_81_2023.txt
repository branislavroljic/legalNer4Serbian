K. br. 81/23
U IME CRNE GORE
OSNOVNI SUD U BIJELOM POLjU, sudija Radomir Kljajević, uz učešće samostalnog referenta zapisničara Draginje Bošković, u krivičnom predmetu protiv okrivljenog E.B. iz B.P., zbog krivičnog djela oduzimanje maloljetnog lica iz čl. 217 st. 1 Krivičnog zakonika C.G., rješavajući po optužnom predlogu O.d.t. u B.P., Kt. br. ………….. od 03. 09. 2022. godine, nakon održanog glavnog i javnog pretresa, u prisustvu zastupnice optužbe, državne tužiteljke u O.d.t. u B.P. Lj.C., okrivljenog E.B. i njegovog branioca, advokata L.B. i oštećene M.B., dana 16. 05. 2023. godine, donio je i javno objavio,

P R E S U D U
Okrivljeni E.B., (JMB ................ ), od oca M. i majke K., rođene B., rođen .............. godine u B.P., sa prebivalištem u naselju L., o. B.P., državljanin C.G., razveden, otac troje maloljetne djece, završio OŠ, zaposlen, srednjeg imovnog stanja, osuđivan presudom O.s. u B.P. K. br. ............. od 27. 01. 2012. godine, zbog KD iz čl. 348 st. 3 u vezi čl. 339 st. 3 i to novčanom kaznom u iznosu od 1.300,00 evra,
-na osnovu čl. 373 st. 1 tač. 2 Zakonika o krivičnom postupku,
OSLOBAĐA SE OD OPTUŽBE
-Kojom je predstavljeno da je:

- Od dana 19. 04. 2022. godine do dana 28. 07. 2022. godine u B.P., onemogućio izvršenje pravosnažne presude O.s. u B.P. P. Br. ............... od 11. 05. 2021. godine kojom je sporazumno razveden brak između oštećene M.B. i okrivljenog, a njihova maloljetna djeca M.B., rođena .................... godine, A.B. rođena ................. godine i U.B. rođena ................... godine, radi vršenja roditeljskog prava povjerena na odgoj, čuvanje i vaspitanje oštećenoj - majci M.B., a održavanje ličnih odnosa okrivljenog, kao oca maloljetne djece uređen da način što će iste viđati svakog vikenda u mjesecu i to od petka u 17:00 časova do nedjelje do 18:00 časova, za vrijeme prve polovine ljetnjih i zimskih raspusta i u vrijeme vjerskih i državnih praznika, s tim što će praznike provoditi naizmjenično sa oba roditelja, uz obavezu da djecu preuzima na mjestu gdje budu živjeli sa majkom i da ih na isto mjesto vrati, na način što maloljetnu djecu nije vratio nakon što su boravili kod njega, a dužan je bio da ih vrati do 17. 04. 2022. godine do 18:00 časova, pri čemu je bio sposoban da shvati značaj svog djela i upravlja svojim postupcima i svjestan svog djela čije je izvršenje htio, znajući da je isto zabranjeno
- čime bi izvršio krivično djelo oduzimanje maloljetnog lica iz čl. 217 st. 1 Krivičnog zakonika C.G.,
- jer nije dokazano da je okrivljeni učinio krivično djelo za koje je optužen.

Troškovi krivičnog postupka padaju na teret Budžeta C.G., a o istima će biti odlučeno posebnim rješenjem.

Imovinsko – pravnog zahtjeva nije bilo.

O b r a z l o ž e nj e
Optužnim predlogom O.d.t. u B.P., Kt. br. 222/22 od 03. 09. 2022. godine, okrivljeni E.B. iz B.P., optužen je da je izvršio krivično djelo oduzimanje maloljetnog lica iz čl. 217 st. 1 KZ-a CG.

Glavni pretres je održan i zaključen u prisustvu zastupnika optužbe, zastupnice optužbe državne tužiteljke Lj.C., okrivljenog E.B. i njegovog branioca, advokata L.B., te oštećene M.B.

Oštćena M.B. u završnoj riječi je izjavila da se ne pridružuje krivičnom gonjenju protiv okrivljenog i da ne postavlja imovinsko-pravni zahtjev.

Zastupnica optužbe u završnoj riječi je izjavila da ostaje u svemu pri podnijetom optužnom predlogu, predlažući sudu da okrivljenog oglasi krivim i osudi na novčanu kaznu u iznosu od 1.300,00 evra.

Okrivljeni E.B. u svojoj odbrani datoj u istražnom postupku u bitnom je naveo da njegova bivša supruga i on imaju dogovor da djeca borave kod njega i u periodima van onih koji su određeni pesudom iz razloga što je on vozač kamiona i često se dešava da je na putu u inostranstvu zbog čega djecu ne može da uzima u periodu kako je to predviđeno presudom, zbog čega su i napravili taj neformalni dogovog da djecu može da uzima kada je tu. Taj dogovor su inače postigli u sudu u prisustvu postupajućeg sudije, a u presudi se moralo naznačiti vrijeme i period viđanja sa djecom. Dalje je naveo da nije sporno da je početkom juna mjeseca ove godine uzeo djecu i da su ona boravila kod njega do kraja jula. Međutim, u tom periodu ona su posjećivala majku u više navrata, a njihova najstanja kćerka M. boravila je kod M. 4-5 dana a to je period prije njene operacije u P. Dalje je istakao da je na operaciju poveo i bivšu suprugu i kćerku M., te da ih je vratio nakon operacije. Takođe je dodao da mu nije poznato koji su periodi presudom njemu određeni da ima pravo da uzima i viđa djecu, iz razloga što ne posjeduje presudu. Nakon što je uzeo djecu, 15-tak dana je pitao bivšu suprugu zašto ne uzima djecu, a ona mu je odgovorila da radi vikendom, te da ne može da ih uzme. Dakle, ona se njemu nije obraćala ni na koji način, niti je tražila da joj djecu vrati. Dalje je pojasnio, da živi u naselju L., a njegova bivša supruga u ul. I., te da su to mjesta koja se nalaze u blizini, zbog čega su djeca u više navrata išla po par dana i ostajala kod majke. Naime, prvenstveno je nastao problem što za vrijeme trajanja školskog rasputa njegova bivša supruga radi smjenski u D. z. i to prvu i drugu smjenu zbog čega su u tom periodu djeca bila sama, pa je sigurnije da borave kod njega nego da borave sama u stanu. Nije mu poznato od čega je operisana njihova kćerka M., a M. je pominjala da je operisana od karcinoma kože, međutim, to nije zvanično potvrđeno, odnosno on nema taj nalaz.

Na glavnom pretresu u prethodnom postupku odlučivanja negirao je izvršenje krivičnog djela i krivicu za isto, ponovio odbranu datu u istražnom postupku, pojašnjavajući su njegova bivša supruga i on imali neformalni dogovor da on može uzimati djecu i mimo perioda koji je naveden u presudi O.s. u B.P., P. br. ............. od 11. 05. 2020. godine, a sve imajući u vidu činjenicu da on radi kao vozač i da često nije u C.G. Nadalje okrivljeni ne spori da su u periodu navedenom u optužnom aktu od 19. 04. 2022. godine do 28. 07. 2022. godine djeca boravila kod njega, s tim što su svaki vikend boravili kod majke i to od petka do nedjelje. Djecu bi kod majke poveo nekad on, nekad njegov brat, a za djecu nedjeljom je išao on i uzimao ih. Prije operacije njihove kćerke M., M. je pitala da li može 3-4 dana da istu uzme da bude kod nje, što je dozvolio, čak je i pitao ko će da ih vodi na operaciju, a M. mu je rekla da će njeni, međutim on joj je rekao da će svoje dijete da vozi, što je i učinio, pa je i M. i M. poveo u P. i nakon operacije obje vratio. Nepuna dva sata nakon što je vratio M. i M. iz P., došla je policija kod njega kući i uzela djecu. Nakon ovog događaja M. je podnijela još dvije lažne prijave protiv njega, jednu za nedavanje izdržavanja iako joj je platio alimentaciju godinu dana unaprijed, a koja krivična prijava je odbačena, kao i da joj je prijetio o čemu je takođe davao iskaz kod tužioca a što je takođe lažno, jer je tada bio u R. S. u Č., što sve može da potvrdi njihova kćerka M.

Na glavnom pretresu u ponovnom postupku odlučivanja negirao je izvršenje krivičnog djela i krivicu za isto, te ponovio ranije datu odbranu.

U završnoj riječi je izjavio da u potpunosti prihvata završnu riječ svog branioca, advokata L.B. koji je u istoj naveo da ostaje u svemu pri ranije datoj završnoj riječi kada je istakao da u konkretnom slučaju nije dokazano da je njegov branjenik izvršio djelo koje mu je stavljeno na teret, jer isti ni na koji način nije oduzeo maloljetnu djecu, već su djeca kod njega boravila shodno presudi i shodno dogovoru sa majkom. Naime, u optužnom predlogu je naznačen period od aprila mjeseca do kraja jula, da su djeca bila kod okrivljenog, međutim, taj period nije tačan, već kako je to i okrivljeni objasnio u svojoj izjavi datoj pred ODT-om da su djeca kod njega boravila počev od negdje početka juna mjeseca i to posebno sa razloga što je oštećena kao majka radila smjenski a nije imala mogućnosti da brine sama o djeci, odnosno, osoba koja se ranije starala o djeci dala je otkaz, zbog čega je i insistirala od okrivljenog da djeca budu kod njega. Takođe, da nema elemenata krivičnog djela koje je okrivljenom stavljeno na teret, proizilazi iz iskaza same oštećene, koja navodi da nikada, kada je tražila djecu da dođu kod nje u periodu kada je bila slobodna bilo to vikendom ili pak radnim danima, okrivljeni nije pravio problem i da je uvijek dozvoljavao da djeca dolaze kod nje i da se sama dobrovoljno vraćaju kod njega, a sve u skladu sa dogovorom koji su imali da će okrivljeni ličine odnose sa djecom održavati shodno svom vremenu, cijeneći njegovo radno mjesto vozača. Pored toga i samom presudom je naznačeno da djeca borave kod okrivljenog u prvoj polovini ljetnjeg raspusta od juna, do kraja jula, a dok se optužnim predlogom okrivljenom stavlja na teret da je nezakonito i u tom periodu oduzimao dijete od oštećene.

Radi utvrđivanja odlučnih činjenica i donošenja pravilne i zakonite odluke, sud je na glavnom pretresu izveo dokaze: saslušao u svojstvu svjedoka oštećenu M.B.; pročitao pravosnažnu i izvršnu presudu O.s. u B.P., P. br. ............ od 11. maja 2020. godine, izvršio uvid u spise predmeta P. br. ................... i izvršio uvid u izvod iz registra kaznenih evidencija na ime okrivljenog.

Sud je cijenio iskaz svjedokinje M.B., koja je u svom iskazu u istražnom postupku u bitnom navela da je tokom 2009. godine, pred nadležnim organom o. B.P., zaključila brak sa B.E., tokom trajanja kojeg su dobili troje djece i to tri kćerke, M., koja je rođena ............... godine, A., koja je rođena ................ godine i U., koja je rođena ................ godine. Tokom 2021. godine, O.s. u B.P. donio je presudu kojom je razveden brak izmedu nje i E. Naime, razlog njihovog razvoda je bio taj sto je od E. doživljavala konstantno fizičko i psihičko maltretiranje i nasilje, koje više nije mogla da trpim. Takođe, i njihova najstarija kćerka se razboljela i bilo joj je potrebno liječenje, a ne da gleda nasilje u kući. Navedenom presudom O.s. u B.P. P. Br. ............... od 11. 05. 2021. godine, djeca su povjerena njoj na odgoj, čuvanje, vaspitanje i izdržavanje, s tim što je E. ustanovljeno pravo da ih može viđati svakog vikenda u mjesecu i da djeca budu kod njega prvu polovinu zimskog i ljetnjeg raspusta, a drugu kod nje, a za vrijeme praznika naizmjenično kod oboje. Istakla je da od E. ima veliki strah i da se teško odlučila da ga prijavi policiji. Naime, E. ne poštuje sudsku presudu i bez njenog odobrenja je odveo djecu kod sebe i ne dozvoljava im da se vrate. Glavni problem je taj sto je njihova kćerka M. bolesna i imala je vise operacija, a nedavno je i operisana u KBC-u u P. Dakle, 19-tog ili 20-tog aprila 2022. godine, E. je uzeo M., A. i U. i poveo ih kod svoje majke K.B., koja živi u naselju L., o. B.P. Par sati nakon što je uzeo djecu E. je nazvao na mobilni telefon i tada joj saopštio da više nikada neće vidjeti djecu. Dana, 28. jula 2022. godine, podnijela je prijavu U.p., protiv E. zbog toga sto isti nezakonito drži djecu kod sebe, na šta nije imao pravo, jer je presudom određeno da djecu ima pravo da uzima vikendom i prvim dijelom raspusta. Naime, toga dana policija je pošla do L., uzela djecu i dovela ih kod nje na stan. Takođe je ukazala da je M. u nekoliko navrata zvala mobilnim telefonom moleći da dođe po nju, a jedan od tih razgovora imala je priliku da čuje i inspektorka U.p. N.S. Konačno je dodala da se jako boji E. reakcije i da će i kao i svih prethodnih puta prijetiti i da će vršiti fizičko nasilje nad njom. Takođe, plaši se i za M. jer je tek operisana, a ima dijagnozu malignog oboljenja, kod koje bi strah i stres mogao izazvati teže posledice.

Na glavnom pretresu u prethodnom postupku odlučivanja ponovila je iskaz dat u istrazi, pojašnjavajući da je tačno da su ona i njen suprug imali neformalni dogovor da on može da uzima djecu kad god hoće. Međutim, od 19. 04. 2022. godine, od kada je E. posumnjao da je ona "nemajka" isti je uzeo djecu i poveo ih kod sebe i od tada su ona neprestalno boravila kod njega do 28. 07. 2022. godine, a dolazila su kod nje isključivo kada bi im on to dozvolio, a to je bilo dan ili dva. Dakle, po nekad su djeca dolazila radnim danom, a po nekad je to bio vikend u vrijeme kada nije radila. Dodala je da je u periodu od 19. 04. 2022. godine pokušavala u komunikaciji sa E. da dođe do zajedničkog rješenja, odnosno, da joj isti vrati djecu, međutim on to nije želio. Iz straha je dozvoljavala da djeca kada dođu kod nje na dan - dva da se vrate kod E. kući. Dana 28. 07. 2022. godine, kada su se vratili iz bolnice u P., gdje je njihova kćerka M. imala operaciju po ne zna koji put, E. je želio takođe da povede E. njegovoj kući, dok je ona smatrala da kao majka i zdravstveni radnik je nužno da M. boravi kod nje i tada je prijavila E. u policiju. Naime, tom prilikom, kada je prijavila E. u policiji, inspektorka N. je čula razgovor između njen i M., koja je tražila da dođe za nju. Nakon ovog perioda nema više problema sa E. i isti poštuje sudsku odluku. Dalje je pojasnila, da je kritične prillike na operaciju M. i nju za P. poveo E. U tom periodu nije osjećala strah od E., a ona sama zna šta je sve preživjela sa njegove strane i riječi koje joj je upućivao: "Znam gdje ću ja završiti, a znam gdje ćeš i ti završiti". U tom periodu operacije a i uvijek djeca su joj na prvom mjestu i ni o čemu nije razmišljala drugo osim o zdravlju njene djece. Tokom puta za P. nije bilo nikakvih prijetnji od strane E., obzirom da nijesu vodili nikakvu komunikaciju, kao i u povratku do M., kada je E. rekao da želi da M. i ostalu djecu vodi kod njega. Tačno je da je kako nju, tako i njihovu najstariju kćerku strah od E. o čemu u prilogu može da prezentuje sadržinu poruka u kojima joj je E. pisao: "Ja sam sud, ja ću određivati na koji način će djeca i kod koga biti", a ona je tražila djecu da joj vrati, što isti nije želio. Tačno je da ga je prijavila kod inspektora Š. sa razloga što se radilo o polovini raspusta kada djeca po presudi treba da borave kod nje i kada je E. pozvao na telefon M. i istoj rekao: "Pakujte se idete u L.", odnosno kod njega kući. Zbog toga ga je prijavila a on joj tada nije prijetio. Dalje je pojasnila da nije tražila djecu kao revolt zbog toga što je E. bio podnio tužbu za izmjenu parnične presude a sa kojom je tražio da on dobije starateljstvo nad djecom. Tačno je da radi u D.z. i da joj je radno vrijeme smjensko. Međutim, u periodu kada je radila plaćala je ženu da čuva djecu dok je na poslu a u vremenu dok su djeca bila kod nje. Sa kćerkom se dogovarala u ovom periodu kada mogu doći a M. bi kasnije komunicirala sa E. Kada god je pozvala M. da dođu kod nje u ovom periodu E. im nije branio da dođu.

Na glavnom pretresu u ponovnom postupku odlučivanja ponovila je raniji iskaz, pojašnjavajući da okrivljeni poštuje parničnu presudu a da se djeca nalaze kod nje.

Iz presude O.s. u B.P., P. br. ............. od 11. maja 2021. godine, utvrđeno je da maloljetna djeca stranaka M., A. i U.B. se povjeravaju na odgoj, čuvanje i vaspitanje majci, M.B. Presudom je uređen i način održavanja ličnih odnosa oca E.B., kao roditelja koji ne vrši roditeljsko pravo, sa maloljetnom djecom na način što će iste viđati svakog vikenda u mjesecu i to od petka od 17:00h do nedjelje do 18:00h, zatim za vrijeme zimskih i ljetnjih raspusta po pola raspusta i to u prvoj polovini raspust, kao i za vrijeme vjerskih i državnih praznika, s tim što će prvi sledeći praznik djeca biti sa ocem, nakon toga sa majkom i tako naizmjenično, uz obavezu oca da djecu preuzima na mjesto gdje budu živjela sa majkom i da ih vraća na isto mjesto.

Uvidom u izvod iz registra kaznenih evidencija na ime okrivljenog, sud je utvrdio da je okrivljeni ranije osuđivan i to presudom presudom O.s. u B.P. K. br. ................ od 27. 01. 2012. godine, zbog KD iz čl. 348 st. 3 u vezi čl. 339 st. 3 i osuđen novčanom kaznom u iznosu od 1.300,00 evra.

Cijeneći odbranu okrivljenog i dokaze pojedinačno i u međusobnoj vezi, shodno čl. 370 Zkp-a, sud je utvrdio činjenično stanje i na osnovu utvrđenog činjeničnog stanja zaključio da nije dokazano da je okrivljeni učinio krivično djelo za koje je optužen.

Naime, okrivljenom se stavlja na teret da je od dana 19. 04. 2022. godine do dana 28. 07. 2022. godine u B.P., onemogućio izvršenje pravosnažne presude O.s. u B.P. P. Br. ............... od 11. 05. 2021. godine kojom je sporazumno razveden brak između oštećene M.B. i okrivljenog, a njihova maloljetna djeca, radi vršenja roditeljskog prava povjerena na odgoj, čuvanje i vaspitanje oštećenoj - majci M.B., a održavanje ličnih odnosa okrivljenog, kao oca maloljetne djece uređen na način što će iste viđati svakog vikenda u mjesecu i to od petka u 17:00 časova do nedjelje do 18:00 časova, za vrijeme prve polovine ljetnjih i zimskih raspusta i u vrijeme vjerskih i državnih praznika, s tim što će praznike provoditi naizmjenično sa oba roditelja, uz obavezu da djecu preuzima na mjestu gdje budu živjeli sa majkom i da ih na isto mjesto vrati, na način što maloljetnu djecu nije vratio nakon što su boravili kod njega, a dužan je bio da ih vrati do 17. 04. 2022. godine do 18:00 časova, pri čemu je bio sposoban da shvati značaj svog djela i upravlja svojim postupcima i svjestan svog djela čije je izvršenje htio, znajući da je isto zabranjeno.

Osnovni oblik krivičnog djela oduzimanje maloljtenog lica iz čl. 217 st. 1 Kz-a CG čini svako lice koje maloljetno lice protivpravno zadrži ili oduzme od roditelja, usvojioca staraoca, ili drugog lica, odnosno ustanove, kojima je ono povjereno ili onemogućava izvršenje odluke kojom je maloljetno lice povjereno određenom licu. Dakle, izvršilac osnovnog ovog krivičnog djela je uglavnom roditelj sa kojim dijete ne živi, mada to može biti i svako drugo lice kome dijete nje povjereno na čuvanje.

Nesporno je da je pravosnažnom presudom ovog suda P. br. ............... od 11. maja 2021. godine uređen način održavanja ličnih odnosa oca E.B., kao roditelja koji ne vrši roditeljsko pravo, sa maloljetnom djecom na način što će iste viđati svakog vikenda u mjesecu i to od petka od 17:00h do nedjelje do 18:00h, zatim za vrijeme zimskih i ljetnjih raspusta po pola raspusta i to u prvoj polovini raspust, kao i za vrijeme vjerskih i državnih praznika, s tim što će prvi sledeći praznik djeca biti sa ocem, nakon toga sa majkom i tako naizmjenično, uz obavezu oca da djecu preuzima na mjesto gdje budu živjela sa majkom i da ih vraća na isto mjesto.

Međutim, okrivljeni E.B. i oštećena M.B. saglasno navode da su imali neformalni dogovor da okrivljeni može uzimati djecu i da ista mogu boraviti kod njega mimo perioda koji je naveden u presudi O.s. u B.P., P. br. .............. od 11. 05. 2020. godine, a sve imajući u vidu činjenicu da on radi kao vozač i da često nije u C.G., zbog čega u jednom periodu nije ni uzimao djecu.

Nadalje, okrivljeni i oštećena potvrđuju da su njihova djeca boravila kod okrivljenog u periodu od 19. 04. 2022. godine do 28. 07. 2022. godine. Međutim, nesporno je da su ista nesmetano odlazila kod majke, boravila kod nje po par dana, a zatim se dobrovoljno vraćala kod oca. Dakle iz iskaza oštećene proizilazi da E. djeci nikada nije branio da pođu kod kod nje, bilo radnim danima, bilo vikendom, a da je to svakako bilo vrijeme kada ona nije radila. Konačno, da je okrivljeni zaista vjerovao da djeca borave kod njega po osnovu neformalnog dogovora koji je imao sa M. upravo govori činjenica da od dana 28. 07. 2022. godine, odnosno od kada su mu djeca oduzeta od strane policije i predata majci poštuje sudsku odluku, te da oštećena nema problema sa njim.

Sa druge strane sud ne može prihvatiti navode oštećene da je iz straha uvijek dopuštala djeci da se vrate kod oca, a sve imajući u vidu činjenicu da ista ne spori da su imali neformalni dogovor da djeca mogu boraviti kod oca i u periodima koji nijesu određeni presudom. Nadalje, da nijesu toliko narušeni odnosi između bivših supružnika ipak govori činjenica da je okrivljeni povezao oštećenu M. i njihovu kćerku M. u KBC u P. gdje je maloljetna M. imala zakazanu operaciju, te da ih je kasnije vratio za B.P., odnosno da tada, dakle dok se nalaze u istom vozilu na putu za P. i nazad, nije osjećala strah od okrivljenog, niti joj je isti tada prijetio.

Prethodno navedene činjenice upućuju na jasan zaključak da tokom postupka nije dokazano da je kod okrivljenog postojao umišljaj, pa samim tim, nije dokazano postojanje jednog od konstitutivnih elemenata bića predmetnog krivičnog djela. Naime, po nalaženju ovog suda da bi okrivljeni mogao biti oglašen krivim, neophodno bi bilo da on bude svjestan da onemogućava izvršenje odluke nadležnog organa, te da to upravo i hoće. Kod nesumnjive činjenice da je između okrivljenog i oštećene postojao neformalni dogovor da djeca borave kod okrivljenog mimo perioda koji je naveden u presudi O.s. u B.P., P. br. ................. od 11. 05. 2020. godine, te da su djeca u ovom periodu nesmetano odlazila kod majke, a zatim se dobrovoljno vraćala kod oca, te svakako pri činjenici da nakon što su mu djeca oduzeta okrivljeni u potpunosti poštuje prethodno navedenu odluku, da djecu uzima i vraća u skladu sa parničnom presudom, to samim tim ovaj sud nalazi da nije dokazano da je okrivljeni, postupajući na prethodno navedeni način, imao namjeru da onemogućava izvršenje odluke nadležnog organa, niti da je to htio.

Samim tim, prlikom odlučivanja u konkretnom slučaju, sud je imao u vidu načelo „in dubio pro reo“, propisano čl. 3 st. 3 Zakonika o krivičnom postupku, po kojem je sud dužan da svaku činjenicu od koje zavisi primjena neke odredbe Krivičnog zakonika ili Zakonika o krivičnom postupku cijeni u korist okrivljenog, a što je u konkretnom slučaju i učinjeno jer nije na okrivljenom teret dokazivanja svoje nevinosti, već sasvim suprotno, optužba je dužna da pruži dokaze za činjenične navode optužnog akta. Kako krivica okrivljenog E.B. u ovom postupku nije utvrđena van svake sumnje, to je sud primjenom čl. 3 st. 3 Zakonika o krivičnom postupku donio odluku koja je u konkretnom slučaju povoljnija za okrivljenog i istog na osnovu čl. 373 tač. 2 Zkp-a oslobodio od optužbe.

Shodno čl. 230 Zkp-a, sud je donio odluku da troškovi postupka padaju na teret budžetskih sredstava, a o istima će biti odlučeno posebnim rješenjem.

Sa navedenih razloga odlučeno je kao u izreci presude.

OSNOVNI SUD U BIJELOM POLjU

Dana 16. 05. 2023. godine,
ZAPISNIČAR, S U D I J A,
Draginja Bošković, s.r. Radomir Kljajević, s.r.