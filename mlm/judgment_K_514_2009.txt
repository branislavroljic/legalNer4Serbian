K.br. 514/09
U IME NARODA
OSNOVNI SUD U BARU, kao prvostepeni krivični, u vijeću sastavljenom od sudije Aleksandre Leković, kao predsjednika vijeća, i sudija porotnika S.D. i J.F., kao članova vijeća, sa zapisničarom Anom Stanišić, u krivičnom predmetu okrivljenog Đ.M.a, zbog krivičnog djela – teška kradja u pokušaju iz čl. 240 st. 1 tač. 1 u vezi čl. 20 Krivičnog zakonika, po optužnici Osnovnog državnog tužioca u Baru Kt.br. 384/09 od 17.11.2009.godine, nakon održanog glavnog javnog pretresa u prisustvu zastupnika optužbe ZODT Mirjane Tankosić i okrivljenog dana 16.02.2010.godine donio je, a dana 17.02.2010. godine javno objavio

P R E S U D U
Okrivljeni Đ.M.O, od oca P. i majke S. rodjene N., rodjen ........godine u Baru, gdje je i stalno nastanjen ul. Rista Lekića b.b, državljanin Crne Gore, pomorac, neoženjen, pismen, završio srednju školu, lošeg imovnog stanja, prema kome je izricana vaspitna mjera
KRIV JE
Zato što je:

Noću 22.jula 2009.godine, iz zaključane kuće vlasništvo oštećenog K.N. u naselju Sokolana, Opština Bar, obijanjem pokušao da oduzme pokretne stvari vlasništvo oštećenog u namjeri da njihovim prisvajanjem sebi pribavi protivpravnu imovinsku korist, na način što je kamenom polomio staklo veličine 15x15 cm na ulaznim vratima, zatim je kroz tako napravljen otvor provukao ruku i otključao vrata i ušao u unutrašnjost kuće, izvršio detaljno pretraživanje kuće, namjeravajaući da oduzme sav novac koji pronadje, a zatim je napustio lice mjesta;
- čime je izvršio krivično djelo - teška kradja u pokušaju iz čl.240 st. 1 tač l. u vezi čl. 20 Krivičnog zakonika.

Pa mu sud primjenom članova 4,32,36,42,52,53 i 54 Krivičnog zakonika CG i čl. 359,360 i 364 ZKP-a izriče
USLOVNU OSUDU

Kojom mu utvrđuje kaznu zatvora u trajanju od 1 /jedne/ godine i istovremeno određuje da se kazna neće izvršiti ukoliko okrivljeni u roku od 3 /tri / godine ne izvrši novo krivično djelo.

Okrivljeni je dužan da plati troškove krivičnog postupka u iznosu od 50,00 eura u roku od 15 dana od dana pravosnažnosti presude, pod prijetnjom izvršenja.

O b r a z l o ž e n j e
Optužnicom Osnovnog državnog tužioca u Baru Kt.br. 384/09 od 17.11.2009.godine okrivljenom je stavljeno na teret izvršenje krivičnog djela bliže opisano u izreci presude.

Okrivljeni je u svojoj odbrani datoj pred Upravom policije u prisustvu branioca naveo da je navedenog dana došao u naselje Sokolana ispred kuće K.N.e i vidio je da u kući nema nikoga. Uzeo je jedan kamen i polomio staklo na ulaznim vratima, provukao ruku kroz napravljen otvor, otključao vrata i ušao u kuću. Ušao je u kuhinju, otvorio viseći element i vidio da tu nema ništa, nakon čega je izašao iz kuće. U kuću je ušao iz razloga jer je mislio da ima novca. Pred istražnim sudijom i na glavnom pretresu je izmijenio svoju odbranu pa je naveo da nije počinio djelo koje mu se stavlja na teret. Pojasnio je da K.N.u poznaje duže vrijeme, a 15 do 20 dana prije spornog događaja imali su određeni nesporazum, pa je htio da se fizički obračuna sa N.. Negdje u večernjim časovima, oko 22 časa, vidio je svijetlo i pokucao na vrata, ali mu niko nije otvorio. Pomislio je da se N. nalazi u kući, ali da neće da mu otvori, pa je dohvatio jedan kamen koji je vidio ispred kuće i tim kamenom polomio jedno staklo koje se nalazi na vratima. Kroz tako načinjen otvor provukao je ruku i otključao vrata. Ušao je u kuću i pogledao po prostorijama i vidio da N.a nije u kući, pa je pri izlasku iz kuće porazbacao neke stvari. Njegova namjera nije bila da ukrade nešto iz kuće. Kako navodi, pred policijom je priznao da je izvršio djelo jer je tamo odgovarao samo sa da i ne, a nije htio da ide u zatvor bez ikakave potrebe, jer su mu policajci rekli da će ići u zatvor ako ne prizna da je učinio djelo.

U dokaznom postupku sud je proveo sledeće dokaze: pročitan je iskaz oštećenog K.N.e iz prethodnog postupka i izvještaj UP PJ Bar br. 24-03-245/09-6616/2 od 20.08.2009. godine.

Oštećeni K.N.a je u svom iskazu u bitnom naveo da je dana 22.07.2009. godine bio odsutan iz svoje kuće koja se nalazi u naselju Sokolana. Kada se vratio kući vidio je da je staklo na spoljnim vratima slomljeno i da su vrata otvorena. Odmah je pozvao policiju i nije ulazio u kuću. Kada je došla policija ušao je u kuću i vidio da su fioka i vitrina u kuhinji ispreturane. Utvrdio je da iz kuće nije oduzeta nijedna stvar. Te večeri, prije nego što je izašao iz kuće, kod njega je bio Đ.M.o kojeg ne poznaje baš dobro. Zajedno su izašli iz kuće i oštećeni mu je rekao da će da prespava kod svoje djevojke. Okrivljeni je sa njim išao skoro do kuće njegove djevojke. Nije se pridružio krivičnom gonjenju niti postavio imovisnkopravni zahtjev.

Iz izvještaj UP PJ Bar br. 24-03-245/09-6616/2 od 20.08.2009. godine utvrđuje se da je prema okrivljenom bila izrečena vaspitna mjera pojačan nadzor od strane roditelja rješenjem Osnovnog suda u Baru Km 6/97 od 29.09.1997. godine zbog krivičnog djela iz čl. 198/1 KZRCG (oduzimanje ili uništenje službenog pečata ili službenog spisa).

Ocjenom izvedenih dokaza nesporno je utvrđeno da je okrivljeni izvršio krivično djelo bliže opisano u izreci presude. Naime, okrivljeni je pred Upravom policije, koju odbranu je dao u prisustvu branioca po službenoj dužnosti, priznao izvršenje krivičnog djela, detaljno opisujući kako je i zbog čega ušao u kuću oštećenog. Pred istražnim sudijom, kao i na glavnom pretresu, je negirao izvršenje krivičnog djela. Međutim, odbranu okrivljenog koju je dao na glavnom pretresu sud ne prihvata jer smatra da je data sa ciljem da izbjegne svoju krivičnu odgovornost, a njegova odbrana je u cjelosti demantovana jasnim, objektivnim i istinitim iskazom oštećenog K.a. Tako se iz iskaza oštećenog nesporno utvrđuje da je navedene večeri okrivljeni bio kod njega kući, da mu je oštećeni saopštio da neće prespavati u kući, već kod svoje djevojke, pa ga je okrivljeni čak i pratio do kuće njegove djevojke. Prema tome, okrivljenom je bilo poznato da u kući K.a navedene večeri neće biti nikoga, što je iskoristio i na način opisan u izreci presude, izvršio krivično djelo koje mu je stavljeno na teret. Neubjedljiva je odbrana okrivljenog da je išao kod K.a da bi se fizički sa njim razračunao, pa, kako ga nije zatekao kod kuće, to je iz revolta razbacao stvari. Utvrđeno je, a što proizilazi iz odbrane okrivljenog date pred Upravom policije, da je u kuću ušao iz razloga jer je mislio da u kući ima novca.

Sud smatra da su se u radnjama okrivljenog ostvarena sva obilježja bića krivičnog djela – teška kradja u pokušaju. Naime, okrivljeni je obijanjem pokušao da oduzme pokretne stvari oštećenog. Pod obijanjem se podrazumjeva nasilno prodiranje u zatvorene prostore i to tako što se upotrebom fizičke snage otklanjaju prepreke. U konkretnom slučaju okrivljeni je kamenom polomio staklo na ulaznim vratima kuće, zatim ušao u kuću i izvršio njeno detaljno pretraživanje, pa kako nije našao novac, napustio je lice mjesta. U konkretnom slučaju krivično djelo teške krađe je ostalo u pokušaju, jer je okrivljeni sa umišljajem započeo izvršenje krivičnog djela, ali ga nije dovršio iz gore navedenih razloga. Preduzimajući radnje opisane u izreci presude okrivljeni je postupao sa namjerom da pribavi sebi protivpravnu imovinsku korist. Prema tome, u radnjama okrivljenog stekli su se svi bitni elementi bića krivičnog djela koje mu je stavljeno na teret, pa ga je i oglasio krivim.

Odlučujući se za krivičnu sankciju prema okrivljenom sud je cijenio sve olakšavajuće i otežavajuće okolnosti iz čl.42 Krivičnog zakonika CG. Od olakšavajućih okolnosti sud je cijenio činjenicu da je u pitanju relativno mlad čovjek, te da se oštećeni nije pridružio krivičnom gonjenju. Otežavajućih okolnosti nije bilo. Imajući u vidu kvalitet olakšavajućih okolnosti, a u nedostatku otežavajućih, ocijenjeno je da prema okrivljenom nije potrebno izricanje efektivne kazne zatvora, veća da će se izricanjem uslovne osude prema okrivljenom u cjelosti postići svrha izricanja uslovne osude i na taj način dovoljno uticati na okrivljenog da ubuduće ne vrši krivična djela.

Odluka o troškovima krivičnog postupka zasniva se na odredbi čl. 202 st.1 ZKP. Okrivljeni je dužan da plati troškove krivičnog postupka u iznosu od 50 € u roku od 15 dana od dana pravosnažnosti, pod prijetnjom izvršenja, koji troškovi se odnose na rad suda koji su određeni prema trajanju, složenosti krivičnog postupka i imovinskim prilikama okrivljenog.

Na osnovu izloženog odlučeno je kao u izreci presude
OSNOVNI SUD U BARU

Dana 17.02.2010.godine
ZAPISNIČAR, PREDSJEDNIK VIJEĆA SUDIJA
Ana Stanišić Aleksandra Leković
PRAVNA POUKA: Protiv ove presude može se izajviti žalba Višem sudu u Podgorici u roku od 15 (petnaest) dana od dana prijema pismenog otpavka. Žalba se predaje ovom sudu u dva primjerka.