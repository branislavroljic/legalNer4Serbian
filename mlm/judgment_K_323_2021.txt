Posl. br. K. 323/21/21
U IME CRNE GORE
Osnovni sud u Kotoru kao nadležni prvostepeni krivični sud, po sudiji Momirki Tešić, uz učešće zapisničara Jelene Marković, u krivičnom predmetu protiv okrivljenog L.R.zbog produženog krivičnog djela narušavanje nepovredivosti stana iz člana 169. stav 1. u vezi člana 49. Krivičnog zakonika CG, koji se vodi po privatnoj krivičnoj tužbi privatnih tužilja Đ.V.J. i Đ.S. od 11.10.2021 g, nakon održanog glavnog i javnog pretresa dana 20.04.2022 g, u prisustvu punomoćnika privatnih tužilja, adv. D.P. i okrivljenog L.R., dana 27.4.2022 godine, donio je i javno objavio sledeću
P R E S U D U
Okrivljeni L.R., JMBG., od oca Lj. i majke M.,rođene P.,rođen 27.04.1959 g. u P., stalno nastanjen u P.,ul. XV br.11,oženjen,otac troje djece,sa završenom srednjom školom,ugostitelj, lošeg imovnog stanja,protiv koga se ne vodi drugi krivični postupak a za neko drugo krivično djelo
Na osnovu člana 373 stav 1 tačka 2. Zakonika o krivičnom postupku
OSLOBAĐA SE OD OPTUŽBE
Da je:

Dana 10.08.2021 godine, oko 11,30 časova, a zatim ponovo istog dana oko 19,30 časova neovlašćeno i nasilno prodro u porodičnu kuću privatnih tužilja Đ.V.J. i Đ. S.u P. i na njihov zahtjev se iz iste nije udaljio, uprkos njihovoj zabrani i insistiranju da ne ulazi, pri čemu je bio uračunljiv, svjestan djela i njegove zabranjenosti a čije izvršenje je htio.

-Čime bi izvršio produženo krivično djelo narušavanje nepovredivosti stana iz člana 169. stav 1. u vezi člana 49. Krivičnog zakonika C.G.,
Obavezuju se privatne tužilje da na ime sudskog paušala uplate iznose od po 70 eura, u korist budžeta CG, na žiro račun broj 832-16-52, u roku od mjesec dana od dana pravosnažnosti presude i dokaz o uplati dostavi ovom sudu s pozivom na broj K. 323/21/21.

Privatne tužilje se sa postavljenim imovinsko pravnim zahtjevom upućuju na parnicu.

O b r a z l o ž e nj e
Privatne tužilje Đ.V.J. i Đ. S.su dana 11.10.2021, podnijele ovom sudu privatnu tužbu dana 29.09.2020 g., protiv okrivljenog L.R. zbog produženog krivičnog djela narušavanje nepovredivosti stana iz člana 169. stav 1. u vezi člana 49. Krivičnog zakonika CG.

Okrivljeni L.R.je naveo da ne priznaje izvršenje krivičnog djela stavljenog mu na teret, niti krivicu za isto i u svojoj odbrani izjavio da privatne tužilje poznaje od njihove petnaeste godine, a da je njihov porodični prijatelj, odnosno prijatelj njihovog oca zadnjih 40 godina, odnosno sa B. Đ., ocem privatnih tužilja, je dugogodišnji prijatelj, čak su napravili zajedno i namještaj za B. kuću. Privatne tužilje su u konfliktu sa ocem decenijama, a B. se nakon što mu je preminula prva supruga, a majka privatnih tužilja još jednom oženio nakon čega mu je i ta druga supruga preminula i nakon toga on je pomagao koliko je mogao i kada je mogao B., a posebno u zadnje vrijeme obzirom na njegovu starost i bolest. Pod tim podrazumjeva da ga je vodio kod ljekara, na operacije, u trgovinu i smatra da je danas sve ovo nepotrebno i da nije trebalo da dođe do suda. Jednom prilikom mu je čak B. rekao da je predložio J.da dođe da živi u P.. Dostavio je sudu na uvid punomoćje koje mu je dao B.Đ. dana 15.06.2020 g. a koje je i ovjereno kod notara u B., kojim ga je isti ovlastio da može ulaziti u njegov stambeni objekat koji se nalazi u P. u ul. M. A. br.12 radi povremene kontrole prostorija i provjetravanja istih, te da zbog toga ne može imati problema od bilo kojeg trećeg lica. Začudilo ga je kada mu je B.dao ovakvo punomoćje jer je smatrao da mu isto nije potrebno, već da istom pomaže po prijateljskoj osnovi i kada je B. pitao zašto mu je punomoćje dao isti je rekao da on zna da može doći do neke slične situacije. Đ.B. ima ploduživanje i na ostatku kuće odnosno na onom dijelu koji je pripao J.Đ. o čemu je dostavio sudu na uvid Rješenje ovog suda Rs. 268/2004 od 19.04.2006 godine uz napomenu da u LN piše da B. ima ploduživanje. B. se oslanjao na njega i da bi isti sve ovo potvrdio da nije obolio od korone. Kritične prilike, tj. ovog dana 10.08.2021 g., je izlazio iz kuće privatnih tužilja, jedna je bila ispod stepeništa a druga je sjedala na klupi u dvorištu, kada su mu se obratile da više ne dolazi u njihovu kuću, već da će one da vode računa o svom ocu na što nije ništa rekao, već je obzirom da je izlazio i produžio dalje, ušao u svoje vozilo pritom su mu one rekla da više ne može da se tu parkira. Navodi da sve i da im je nešto rekao a nije, ne postoji nijedan razlog da one strijepe zbog toga a on se veoma začudio zbog njihovog ovakvog obraćanja njemu, zbog čega je otišao kod policajca u P. i sve mu ispričao, a policajac je htio da sačini službenu zabilješku, međutim on mu je rekao da nema potrebe za tim. Upoznat je da su privatne tužilje vlasnce predmetne kuće,a da B. ima ploduživanje a ne zna da li je B.vlasnik ijednog dijela predmetnog objekta. Kritičnog dana su mu priv. tužilje rekle da više ne dolazi niti ulazi u njihov objekat i doslovce ne može ponoviti njihove riječi, a on njima te prilike nije prijetio niti mu to pada napamet.Nije im uputio riječi da će im polomiti kičmu. Navodi da jeste S.tog dana rekao " da si mi ćerka slomio bih ti kičmu " a te riječi nije ponavljao. I nakon ovog dana je ulazio u kuću privatnih tužilja, i dan danas ulazi kada ga B. pozove da mu pomogne jer isti ne vidi, a ovo sve sa razloga što je privatnim tužiljama zabranjen pristup njihovom ocu.

U dokaznom postupku koji je proveden radi rasvjetljavanja činjeničnog stanja i krivice okrivljenog sud je proveo sledeće dokaze: saslušao svjedoke privatne tužilje Đ.V.J. i Đ.S. i svjedoke T.V.J. i Đ.B., i izvršio uvid u LN 564 za KO P.od 07.10.2021 g; spise predmeta ODT K. Kt.br.539/21 i Kt.br. 540/21, rješenje ovog suda Rs.br. 268/2004 od 19.04.2006 g. i u predlog za oduzimanje poslovne sposobnosti koji je zaveden pod poslovnim brojem Rs. 123/21.

Svjedok -privatna tužilja Đ.V.J.je navela da oni imaju kuću već 35 godina u P. i da joj je okrivljeni prethodno bio drug, međutim, obzirom da je njen otac 2015 godine imao moždani udar, njegovo stanje se pogoršalo u zadnje vrijeme pa je tačno da je zaista okrivljeni istom u prethodnom periodu pomagao uz naknadu tj. za novac i vozio ga gdje treba bilo kod doktora ili u trgovinu. Tačno je da je njen otac dao punomoćje okrivljenom da može dolaziti u njihovu kuću i čak je ona istog podržala da izda takvo punomoćje jer u periodu korone nije bio dozvoljen ulazak trećih lica osim članova porodica u objekte stanovanja. Ovo punomoćje je isti izdao samo da se ne bi desilo da obzirom da sam živi, da ne može niko da uđe kod njega ukoliko bi se nešto loše desilo. U avgustu 2020 godine je došla u P. sa razloga što je otac pozvao da dođe da mu pomogne zbog njegove starosti i bolesti i očuvanja i preuzimanja kuće. I nakon što je došla u P. okrivljeni je i dalje dolazio kod njenog oca, nalazio mu žene koje bi navodno brinule o njemu i na "booking" davao naloge za izdavanje kuće, nalazio advokate za njenog oca. Zbog svega ovoga a i obzirom da je vidjela da se stanje njenog oca počelo pogoršavati a i zbog velikog uticaja okrivljenog koji je imao na njenog oca zamolila je istog i svjedokinja pokazuje rukama da je sklopila ruke da više ne dolazi kod njih kući i kod njenog oca a prethodno ga je pozvala da mu to saopšti međutim, okrivljeni je došao i kada ga je vidjela u dvorištu, istog je ponovo zamolila da ne dolazi više kod njihovog oca jer je primijetila da se njen otac kao što je to već ranije navela, počeo gubiti pa je okrivljenom rekla da su to njihovi porodični problemi, nakon čega je okrivljeni krenuo da ulazi u kuću, zbog čega je njena sestra S. isto uputila riječi "zabranjeno ti je" nakon čega je okrivljeni rekao "ja ću ući da mu navijem sat", nakon čega je njena sestra ponovo istom rekla "zabranjujem ti i nemoj više tu da se parkiraš" da bi okrivljeni istoj rekao "slomiću ti kičmu" pa joj zatim rekao "da si moja ćerka slomio bih ti kičmu" zbog čega je njena sestra okrenula policiju a zatim su svi pošli u policiju i davali izjave. Pored svega ovoga okrivljeni je to popodne dolazio i ulazio u kuću kod njihovog oca. Navela je da postavlja imovinsko pravni zahtjev.

Svjedok -privatna tužilja Đ.S. je navela da je njihova kuća u P. ograđena tj. završena komplet 1992 godine, a kuća se uveliko 96 godine izdavala, njen otac je 2013 godine napravio ugovor o raspolaganju imovine, a 2015 godine je imao moždani udar, o tome da je njen otac imao moždani udar nije ih obavijestio okrivljeni niti kasnije kada je isti imao saobraćajnu nezgodu kada ga je na pješačkom prelazu udarilo auto. 2020 godine okrivljeni je njenom ocu doveo ukrajinku i ona ne zna po kojem osnovu je ista došla da živi kod njenog oca, da li kao žena ili pomoćnica, a okrivljeni je odbijao da da podatke o istoj i preporuke za istu, od tada kreću svi problemi. 10.08.2021 g. ona i njena sestra su sjedale na klupi ispred kuće kada je naišao okrivljeni i njena sestra se istom obratila riječima "molim te L.nemoj da ulaziš", a ona je okrivljenom rekla "zabranjujem ti da ulaziš" na što joj je okrilvjeni uputio riječi "slomiću ti kičmu" a nakon toga i "da si moja ćerka slomio bih ti kičmu" zbog čega je ona odmah pozvala i policiju. Iako su nakon toga išli svi u policiju da daju izjave, to isto veče je okrivljeni i pored njihovog upozorenja da ne ulazi više u njihovu kuću, ipak ušao, što može posvjedočiti otac J.. Osjetila se zbog svega ugroženo a ovo tim prije jer zaista ima problema sa kičmom o čemu ima medicinsku dokumentaciju, a okrivljeni joj prijetio da će joj kičmu polomiti. Postavila je imovinsko pravni zahtjev, jer se osjeća uznemireno a pritom je zaista imala i materijalnih troškova radi svega ovoga zbog dolazaka a i zdravlje joj je narušeno nakon ovog događaja.

Svjedok T.V. J.je naveo da on već četrdeset godina ljetuje u P., obzirom da njegova rodbina ima kuću u P.. Čika B.(B. Đ.) poznaje već dugo godina jer se njegova kuća nalazi tačno preko puta crkve u P.,a kako je on svešteno lice, to i kada dođe u P.,služi sa sveštenikom B.u toj crkvi iako je na odmoru. Od 2010 ili 2012 godine, gledao je da povremeno kod B. uđe L.R., kojeg takođe poznaje iz P., jer je P. malo mjesto iako mu se čini da sa istim nije razmijenjivao pozdrave. Sjeća se da su mu 10.08.2021 g., na ljetovanje došla i djeca, pa kako ima sedmoro djece to se pojavio problem oko smještaja svih njih u toj kući u kojoj je on boravio, zbog čega je pokušao da im nađe smještaj kod nekog drugog u P., pa je tako svratio da pita da li u kući Đ. B. ima slobodnih soba, pa je naišao prvo na S., koja je B. kćerka i koju od ranije nije poznavao, koja ga je čak i upitala zašto dolazi, pa joj je objasnio ko je on obzirom da u tom momentu nije bio u mantiji a nakon toga im je prišla i J. koju je prepoznao, obzirom da ista često dolazi u crkvu i koja ga je prepoznala i kada im je objasnio zašto je došao, iste su mu rekle da nemaju slobodnih soba, međutim, pozvale su ga na ručak i on se tom pozivu odazvao. Tog dana, negdje popodne, kada se vraćao sa plaže njih dvije su ga pozvale da svrati kod njih i on je svratio i sjeća se da je J.sjedala na klupi a S.je bila u blizini i tu su malo porazgovarali nakon čega je on otišao do puta da provjeri da li dolaze njegova djeca, kako bi otišli u restoran koji se nalazi odmah pored njihove kuće na ručak. Tada je, dok je čekao da vidi kada će mu doći djeca, vidio kako L.R. ulazi u kuću, a njih dvije su mu rekle da on često dolazi kod njihovog oca i da one ne znaju koja je to relacija između njih dvojice, a da su prethodno R. rekle da ne ulazi više u kuću, odnosno, da mu one to zabranjuju. Još je tu proveo, otprilike 4-5 minuta, pa je otišao obzirom da su mu naišla djeca na ručak, a za to vrijeme R. nije izlazio iz kuće i ne zna što se dalje dešavalo. Ova klupa na kojoj je J. sjedala, nalazi se ispred ulaznih vrata od sprata kuće, a do ulaznih vrata se dolazi preko stepeništa, ispred kojih se nalazi podest uokviren ogradom, a ovaj se događaj koji je prethodno opisao desio pred večeru, oko pola osam. Kritične prilike kada je ulazio u kuću R., je prošao hitro, brzim korakom i nije se nikom obraćao, a J.je bila krenula za njim i pokušala nešto da mu kaže, ali on je već bio ušao u kuću, a S. je uzdahnula i rekla njemu "vidje li ovo", ali on nije znao o čemu se radi, iako su mu one prethodno, tog dana za ručkom rekle da su imale neki problem sa R. i pitale poznaje li ga. Za ručkom je S. govorila nešto u smislu da ne zna što će R. kod njihovog oca, da ga nije poznavala od ranije pa ih je on pitao da li R. poznaje od ranije, pa je J. odgovorila da ga poznaje i da je on i ranije dolazio kod njenog oca, dok je S. rekla da ga nije poznavala. Kada je R.ušao u kuću kritične prilike, on se u tom momentu nalazio naslonjen rukom na ogradu i to u dnu stepenica. Sestre Đ. su mu se već za ručkom žalile na R. i da su mu već to jutro zabranile da dolazi kod njihovog oca. Dakle tog istog dana je prethodno bio na ručku kod S. i J., nakon čega je otišao kući, da bi ovaj događaj koji je prethodno opisao se desio oko pola osam.

Svjedok Đ.B., je izjavio da poznaje R.L. već tridesetak godina i u početku su bili samo poznanici, a kasnije, od kada mu je žena umrla od 06.03.2020 godine, može za istog da kaže da mu je desna ruka, jer mu pomaže za sve što mu treba i njemu lično, i za popravke u kući. Ovo sa razloga što mu kćerke ne žive u P.pa mu iste nijesu mogle pomagati. Tačno je da je 2021 godine pozvao stariju kćerku J. da dođe da živi kod njega u P., jer nije pronašao ženu u smislu koja bi došla da živi sa njim i da mu pomaže, pa je J.zaista došla u P., a nakon izvjesnog vremena je došla i mlađa kćerka, međutim, njih dvije u toj kući imaju posebne stanove i posebne ulaze pa može reći da nekada i ne zna kada one dođu u P..Mlađa kćerka, S. je povremeno dolazila, kako bi preuzela kiriju od izdavanja kuće. U tom periodu prošle godine, kada su zajedno bile u P., one su dolazile i sjedale ispred njegovih ulaznih vrata na jednoj klupi koju je on napravio, iako su imale svoje dvorište i smatra da su mu na taj način uzurpirale vlasništvo, kao i jedan parking prostor, a čak su ga pozvale da i on dođe da sjedi sa njima na toj klupi, međutim, on to nije htjeo zbog toga što su mu uzurpirale parking mjesto, a to se desilo prije ovog kritičnog događaja. Okrivljeni mu je rekao prije kritičnog događaja da su mu njegove kćerke zabranile da ulazi kod njega, a i J. mu je to potvrdila nakon kritičnog događaja. Smatra da njegove kćerke, kada dođu u P. hoće da naređuju. I nakon ovog što mu je okrivljeni rekao da su mu one zabranile da ulazi kod njega, on je pozvao telefonom okrivljenog, da dođe kod njega, jer mu je bio potreban i R.ga je poslušao i došao kod njega. Kao što je rekao, njegove kćerke imaju posebne djelove u ovoj kući i posebne ulaze u kuću, on sa sjevera, one sa juga, dodaje da je ovaj dio kuće u kojem on boravi upisan "u sudu na njegovo ime" i o tome ima dokaz, iako to nije sprovedeno u katastru.J. nije došla u P.poslije njegovog moždanog udara, a došle su sjutradan poslije moždanog, da vide da li je živ i nakon toga su poslije dva dana otišle. Potpisao je ugovor prethodno da J. ostavlja svoj dio kuće ali poslije njegove smrti. Prethodne punomoćje koje je dao R.je otkazao nakon što je došla K.,njegova sadašnja žena. R. je plaćao naknadu za usluge koje je obavljao za njega ali tek nakon što je ostao bez vida na desnom oku. Dao je okrivljenom punomoćje kod notara R. u B. i da može upravljati njegovim vozilom, da može ulaziti u njegovu kuću da ga niko u tome ne bi mogao ometati i ako se dobro sjeća, punomoćje je dao u junu. Naveo je da su njegove kćerke pod svaku cijenu htjele da ga naprave da je dementan, da je bolestan i da ga otjeraju u Dom.

Uvidom u LN 564 za KO P. od 07.10.2021 godine, utvrđeno je da je na stanu označenom kao PD3, u objektu 1 na kat.par. 781/2, dana 4.6.2014 godine, upisan pravo doživotnog plodouživanja u korist Đ.B., dok je Đ.S. suvlasnik navedenog objekta za 1/4, a V.-Đ.J. za 3/4 idealna dijela na istom, sa istim udjelima susvojine i na kat.par.

Uvidom u spise predmeta ODT K.Kt.br. 539/21 i Kt.br. 540/21 utvrđeno je da je rješenjem Kt .539/21 i Kt.br. 540/21 od 24.9.2021 g., odbačena krivična prijava koju je podnio adv.A.S.,pun. Đ.V.J. i Đ.S.,dana 23.8.2021 g.,protiv L.R. zbog krivičnog djela ugrožavanje sigurnosti iz člana 168. stav 1. Krivičnog zakonika CG, jer ne postoji osnovana sumnja da je isti učinio krivično djelo koje mu se stavlja na teret, niti neko drugo krivično djelo za koje se goni po službenoj dužnosti i krivično djelo narušavanje nepovredivosti stana iz člana 169 .KZ CG, jer se radi o krivičnom djelu za koje se krivično gonjenje ne preduzima po službenoj dužnosti, već po privatnoj tužbi.

Uvidom u rješenje ovog suda Rs.br.268/2004 od 19.04.2006 g, utvrđeno je da je istim izvršena fizička dioba zajedničke imovine označene kao objekat 1 i objekat 2, na kat.par. 781/2 upisane u LN 564 KO P., na način da Đ.B. pripadne u vlasništvu stambeni prostor u prizemlju i stambeni prostor na prvom spratu objekta 1, a Đ.V., stambeni prostor u suterenu, dio stambenog proostora na prvom sptratu objekta 1. i objekat 2 . površine 28 m2.

Uvidom u predlog za oduzimanje poslovne sposobnosti koji je zaveden pod poslovnim brojem Rs.123/21, utvrđeno je da su predlagači Đ.V.J.i Đ.S., preko punomoćnika adv. A.S. podnijeli ovom sudu dana 13.8.2021 godine, predlog za oduzimanje poslovne sposobnosti B.Đ., koji postupak nije okončan.

Cijeneći sve izvedene dokaze pojedinačno, kao i u njihovoj međusobnoj povezanosti, shodno čl.373 st.1. tačka 2. ZKP-a, sud je došao do zaključka da nema dokaza da je okrivljeni L.R. izvršio produženo krivično djelo narušavanje nepovredivosti stana iz člana 169. stav 1. u vezi člana 49. Krivičnog zakonika CG., pa je istog oslobodio od optužbe.

Naime, nesporno je utvrđeno, a na osnovu uvida u LN 564 za KO P.od 07.10.2021 g., da je na stanu označenom kao PD3, u objektu 1 na kat. par. 781/2, dana 4.6.2014 g., upisano pravo doživotnog plodouživanja u korist Đ.B., dok je u istom listu nepokretnosti Đ.S. upisana kao suvlasnik navedenog objekta za 1/4, a V.-Đ.J. za 3/4 idealna dijela na istom, sa istim udjelima susvojine i na kat.par. Obzirom na prednje, te na činjenicu da je sam svjedok Đ.B.u svojoj izjavi naveo da je upravo on pozivao okrivljenog da dođe kod njega u stan u koji živi i kritične prilike, kao i u prethodnom periodu, a i nakon kritičnog perioda, jer mu je kako je to sam naveo okrivljeni bio "desna ruka", obzirom da mu je pomagao za sve što mu treba i njemu lično i za popravke u kući, te da su i same privatne tužilje koje su saslušane u svojstvu svjedoka navele da je okrivljeni kritične prilike iako su mu one to prethodno usmeno zabranile, ulazio upravo u stan koji koristi njihov otac, a koji se nalazi u objektu koji je u njihovom vlasništvu, a na kojem stanu njihov otac ima pravo doživotnog plodouživanja, to je sud mišljenja da privatne tužilje nijesu imale pravo da okrivljenom zabrane ulazak u taj stan koji koristi njihov otac.

Naime, pravo doživotnog plodouživanja je lična službenost, koja obuhvata vršenje stvarnog prava na tuđoj stvari i podrazumijeva vršenje prava na cijeloj stvari dokle god to pravo postoji, i ovo pravo se ne može ograničiti niti od trećih lica niti pak od samog vlasnika, kako je to propisano odredbama člana 226 i 227 Zakona o svojinsko pravnim odnosima. Dakle, po mišljenju suda u konkretnom slučaju otac privatnih tužilja je imao pravo da poziva u stan u kojem živi i na kojem je ustanovljeno pravo njegovog doživotnog plodouživanja, koga on hoće, i to pravo mu nijesu mogle uskratiti privatne tužilje, bilo da su njemu rekle da neka osoba ne dolazi kod njega, bilo da trećoj osobi, odnosno okrivljenom zabrane da ulazi u stan kod njigovog oca.

Dakle u situaciji kao konkretnom iako nije sporno da su se zaista privatne tužilje obratile okrivljenom i rekle mu da ne dolazi više kod njihovog oca, što je potvrdio i sam okrivljeni, sud smatra da iste nijesu imale pravo da to od njega zahtijevaju, jer je isti dolazio upravo u stan u koji živi njihov otac, a na kojem isti ima ustanovljeno pravo doživotnog plodouživanja, jer je tako nešto samo otac privatnih tužilja Đ.B. imao pravo da traži od istog, u kojem slučaju bi se moglo govoriti o krivičnom djelu krivičnom djelu narušavanje nepovredivosti stana iz člana 169. stav 1. Krivičnog zakonika CG, što je izostalo.

Dalje, sud je cijenio i činjenicu da su privatne tužilje u svojstvu predlagača preko punomoćnika adv. A.S.podnijele ovom sudu dana 13.8.2021 g., predlog za oduzimanje poslovne sposobnosti B.Đ., koji je zaveden pod poslovnim brojem Rs. 123/21, koji postupak nije okončan, ali je mišljenja da prednje nije od uticaja na drugačiju odluku suda, i da sve do momenta dok eventualno njigov otac ne bude lišen poslovne sposobnosti, iste nemaju pravo da određuju sa kim će on da održava kontakte i koga će da poziva da dođe kod njega u stan i zbog čega.

Dakle, sud je mišljenja da u konkretnom slučaju nije dokazano da je okrivljeni izvršio predemtno krivično djelo, pa ga je usled nedostatka dokaza, a shodno članu 373 stav 1 tačka 2 Zakonika o krivičnom postupku oslobodio od optužbe.

Cijenio je ovaj sud i ostale provedene dokaze, navode iskaza privatnih tužilja i njihovog punomoćnika i odbrane okrivljenog, ali je zaključio da isti ne bi uticali na donošenje drugačije odluke u predmetnoj krivično pravnoj stvari.

Kako je sud donio oslobađajuću odluku, to je shodno članu 230 stav 3 Zakonika o krivičnom postupku, obavezao privatne tužilje da na ime sudskog paušala isplate iznose od po 70 eura,u korist budžeta CG,na žiro račun broj 832-16-52,u roku od mjesec dana od dana pravosnažnosti presude i dokaz o uplati dostavi ovom sudu s pozivom na broj K.323/21/21.

Kako je okrivljeni oslobođen od optužbe, a imajući u vidu da su privatne tužilje postavile imovinsko pravni zahtjev, to je sud iste uputio na parnicu.

Na prednjim razlozima sud je zasnovao svoju odluku.

OSNOVNI SUD U KOTORU

Dana 27.04.2022 godine
Zapisničar Sudija
Jelena Marković Momirka Tešić
PRAVNA POUKA: Protiv ove presude dozvoljena je žalba Višem sudu u Podgorici u roku od 8 dana od dana prijema iste, a preko ovog suda.