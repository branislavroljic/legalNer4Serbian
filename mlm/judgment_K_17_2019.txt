U IME CRNE GORE
K.br. 17/19
VIŠI SUD U PODGORICI, kao prvostepeni krivični po sudiji Tabaš Predragu, uz učešće Ivezić Bojane kao zapisničara, u predmetu protiv optuženog M. Đ., koga po službenoj dužnosti brani M. M., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br.15/19 od 28.02.2019. godine, koju je na ročištu povodom odlučivanja o sporazumu o priznanju krivice zastupala Begović Tatjana državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 05.06.2019. godine, donio je
P R E S U D U
Optuženi:

M. Đ., JMBG ..., od oca I. i majke A., rođene Đ., rođen .... godine u P..., nastanjen u P..., T...p...-B... V... S... R... ..., državljanin Crne Gore, pismen, završio gimnaziju, zaposlen u Upravi za imovinu, neoženjen, bez djece,srednjeg imovnog stanja, neosuđivan
KRIV JE
Zato što je:

Dana 04.02.2019.godine, u Podgorici,u ul. Oktobarske revolucije, neovlašćeno posredovao u kupovini i prodaji opojne droge marihuane - supstance priglašene za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/18 od 26.06.2018. godine), iako je bio svjestan da postupa neovlašćeno i protivpravno, pa je to i htio, na način što je od NN lica po nadimku "Miki", a za račun R. N. Koji ga je putničkim motornim vozilom marke "VW Passat", registarskih oznaka PG CG 500, dovezao do navedene ulice, kupio 2 manja pvc pakovanja sa opojnom drogom marihuanom ukupne mase 1,257 grama za novčani iznos od 5€, koja pakovanja je prilikom kontrole od strane ovlašćenih policijskih službenika istima predao
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36a, 42, 45 i 46. st. 1 tač. 3., Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju od 6 (šest) mjeseci, koja kazna će se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Zavodu za izvršenje krivičnih sankcija.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u ukupnoj količini od 1,257 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice u budžet Crne Gore na broj 832-7113-04, na ime troškova branioca po službenoj dužnosti adv. M. M., uplati iznos od 605,00€, da na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, kao i 100,00€ na ime sudskog paušana Višem sudu u Podgorici na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 15/19 od 03.06.2019. godine, optuženom M. Đ. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 05.06.2019. godine, Više Državno tužilaštvo dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 05.06.2019.godine, sud je pročitao dokaze predložene optužnicom i to: Služenu zabilješku Uprave policije - Grupa V 49/4 broj 240/19-10 od 04.02.2019. godine, dvije potvrde Uprave policije - Odsjek za borbu protiv droge Ku.br. 105/19 od 04.02.2019. godine o privremeno oduzetim predmetima od optuženog M. Đ., Izvještaj o hemijskom vještačenju Forenzičkog centra Danilovgrad broj 484/19 od 19.02.2019. godine, pročitao Zapisnik Kt.(sp)br. 82/19, Zapisnik o pregovaranju Kt.(sp) br. 82/19 i Sporazum o priznanju krivice Kt.(sp)br. 82/19 svi od 03.06.2019. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, koju će optuženi izdržavati u prostorijama za stanovanje, shodno čl. 36a Krivičnog zakonika Crne Gore, srazmjerna stepenu krivice optuženog i težini počinjenog krivičnih djela, a posebno kada se ima u vidu izraženo iskreno kajanje i prihvatanje krivice za izvršeno krivično djelo, raniji život optuženog, odnosno neosuđivanost, njegovu mladost (1993. godište), a koje okolnosti u svojoj ukupnosti po ocjeni suda predstavljaju naročito olakšavajuće okolnosti, koje opravdavaju ublažavanje kazne optuženom ispod zakonom propisanog minimuma za predmetno krivično djelo, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta opojne droge marihuane u ukupnoj količini od 1,257 grama, koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, i to: na ime nagrade braniocu po službenoj dužnosti iznos od 605,00 €, na ime paušala Višem državnom tužilaštvu u Podgroici iznos od 100,00€, koji iznos je optuženi dužan uplatiti na račun Vrhovnog državnog tužilaštva Crne Gore, broj žiro računa 832-1187-31, te na ime sudskog paušana iznos od 100,00€ Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 05.06.2019.godine
Zapisničar S U D I J A
Ivezić Bojana,s.r Tabaš Predrag,s.r
PRAVNA POUKA
Protiv ove presude nije dozvoljena žalba.

Tačnost otpravka ovjerava namješenik suda
Ivezić Bojana