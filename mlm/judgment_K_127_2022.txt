K. br. 127/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog V. K., zbog krivičnog djela proganjanje iz čl. 168a st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, zaključenog između državne tužiteljke Jelene Protić, okrivljenog V. K. i njegovog branioca adv.M. Š., dana 15.04.2022. godine, donio je
P R E S U D U
Okrivljeni: V. K., JMB ..., od oca V. i majke D., rođene O., rođen 07.10.1993. godine u P., sa prebivalištem u P. - B. ulica br. .. i Ž., Nj. ulica, državljanin Crne Gore, razumije crnogorski jezik, njegov jezik je srpski, automehaničar, razveden, otac jednog maloljetnog djeteta, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

U periodu od sredine septembra 2021. godine do 30. oktobra 2021. godine u Podgorici, svjestan svog djela čije je izvršenje htio, znajući da je njegovo djelo zabranjeno, oštećenu K. I., nakon što je napustila bračnu zajednicu, uporno proganjao na način koji može osjetno da ugrozi njen način života, tako što je u navedenom periodu oštećenu neovlašćeno pratio i preduzimao druge radnje u cilju fizičkog približavanja oštećenoj, te je nastojao da uspostavi kontakt sa njom, protivno njenoj volji neposredno, na način što je od sredine septembra 2021. godine dolazio do kuće gdje stanuje oštećena, nadglegao je njeno kretanje i ponašanje, te pokušavao da uspostavi fizički kontakt sa njom, tako što je u više navrata pokušavao da je zagrli i poljubi što je oštećena odbila i saopštila mu da više ne želi da bude sa njim, da bi došao kod nje kući nenajavljen, ispitivao je gdje će da ide i šta će da radi, a nakon izvjesnog vremena se ponovo vratio da provjeri da li je oštećena u kući, nakon čega je nastavio da je proganja, tako što je pratio, pa je tako došao u njenu kuću 25.10.2021. godine na što je oštećena pristala, ali je po dolasku počeo da je ispituje zašto je našminkana i obučena, a zatim joj je tražio da mu preda mobilni telefon kako bi pogledao ko joj šalje poruke, što je ona odbila, kada joj je iz ruke istrgao telefon i na upozorenje oštećene da će ga prijaviti policije, vratio joj je telefon i udaljio se, da bi nastavio da je prati i narednih dana, tako što je prolazio pored njene kuće i nagledao je, a dana 27.10.2021.godine vozilom “Renault clio”, kojim je upravljao S. R., došao do prodavnice u blizini kuće gdje stanuje oštećena, gdje je primijetio da je ušla u vozilo “Golf”, a potom je zatražio od S. R. da prati to vozilo, što je on uradio, pa su se tako kretali iza vozila u kojem je bila oštećena, sve do jedne zgrade koja se nalazi u naselju preko Morače, gdje je oštećena izašla iz vozila, da bi okrivljeni pošao za njom, ušao u zgradu i fotografisao je, nakon čega je, kada je primijećen, napustio zgradu i udaljio se, a potom je pozivao više puta ujaka oštećene, S. D. i upućivao mu poruke, koje su se odnosile na oštećenu, te mu je proslijedio sačinjene fotografije, a nakon toga je danima ponovo obilazio kuću oštećene, gdje je primijećen od strane komšija, a dana 30.10.2021. godine je otišao do kuće ujaka i majke oštećene da sa njima razgovara o oštećenoj, nakon čega ga je oštećena prijavila policiji, koje radnje okrivljenog su kod oštećene izazvale osjećaj ugroženoosti i nesigurnosti,-čime je izvršio krivično djelo proganjanje iz čl.168a st. 1 Krivičnog zakonika Crne Gore.

Pa sud okrivljenom zbog navedenog krivičnog djela primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku izriče,
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca, i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Na osnovu čl. 1 st. 1 tač. a i b, čl. 4 st. 3 i 4, čl. 18 i čl. 53 Konvencije Savjeta Evrope o sprečavanju i suzbijanju nasilja nad ženama i nasilja u porodici i čl. 77a Krivičnog zakonika Crne Gore prema okrivljenom se izriče
MJERA BEZBIJEDNOSTI
ZABRANA PRIBLIŽAVANjA
Okrivljenom V. K. zabranjuje se približavanje oštećenoj I. K..

Ova mjera će trajati godinu dana po pravosnažnosti presude.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja, kao i troškove koji se odnose na ime nagrade punomoćnici oštećene, o čijoj visini će sud odlučiti posebnim rješenje, shodno čl. 227 st. 2 Zakonika o krivičnom postupku.

Oštećena I. K. se upućuje da imovinskopravni zahtjev u cjelini može ostvarivati u parničnom postupku.

O b r a z l o ž e nj e
Okrivljenom V. K. je optužnim predlogom Osnovnog državnog tužilaštva u Podgorici Kt. br. 1621/21 od 22.02.2022. godine stavljeno na teret krivično djelo proganjanje iz čl. 168a st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 13.04.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni V. K. u vrijeme, mjestu i na način opisan u izreci ove presude učinio krivično djelo proganjanje iz čl. 168a st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegov raniji život i s tim u vezi neosuđivanost, kao i njegovo držanje nakon učinjenog krivičnog djela izraženo kroz potpuno i jasno priznanje i izraženo kajanje koje je doprinijelo efikasnijem okončanju krivičnog postupka te iskreno kajanje, dok otežavajućih okolnosti nije bilo.

Okrivljenom je shodno zaključenom sporazumu i shodno čl. 1 st. 1 tač. a i b, čl. 4 st. 3 i 4, čl. 18 i čl. 53 Konvencije Savjeta Evrope o sprečavanju i suzbijanju nasilja nad ženama i nasilja u porodici i čl. 77a Krivičnog zakonika Crne Gore izrečena mjera bezbijednosti - zabrana približavanja bliže opisana u izreci presude.

Okrivljeni je u skladu sa čl. 226 i čl. 229 Zakonika o krivičnom postupku obavezan da plati troškove krivičnog postupka na ime paušalnih troškova u iznosu od 30,00 €, koji je određen prema trajanju i složenosti postupka i imovnom stanju okrivljenog. Takođe, okrivljeni je obavezan da plati i troškove koji se odnose na ime nagrade punomoćnici oštećene, o čijoj visini će sud odlučiti posebnim rješenje, shodno čl. 227 st. 2 Zakonika o krivičnom postupku.

Shodno čl. 239 st. 2 Zakonika o krivičnom postupku oštećena je upućena da imovinskopravni zahtjev može ostvarivati u parničnom postupku, jer činjenice utvrđene u krivičnom postupku ne preužaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 15.04.2022. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja