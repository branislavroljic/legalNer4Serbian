HYPERLINK "http://sr.wikipedia.org/wiki/%DADBB%DBDBA%DB0:Coat_of_arms_of_Montenegro.sv" K.br. 13/22
U IME CRNE GORE
OSNOVNI SUD U PODGORICI, prvostepeni, krivični, po sudiji Jeleni Perović Kovačević kao sudiji pojedincu, uz učešće Slađane Vlahović kao zapisničara, u krivičnom predmetu protiv okrivljenog Z. A, zbog krivičnog djela građenje objekta bez građevinske dozvole iz čl.326a Krivičnog zakonika, odlučujući o optužnom predlogu ODT-a Podgorica Kt.br.460/12 od 31.12.2012. godine, koji je na glavnom pretresu zastupao Korać Bojan savjetnik kod ODT-a, nakon glavnog i javnog pretresa održanog dana 05.03.2013. godine u prisustvu zastupnika optužbe i okrivljenog, istog dana donio je i javno objavio

PRESUDU

Okrivljeni:

Z. A, od oca S i majke F, rođene H, rođen 05.04.1984. godine u B. P, sa prebivalištem u P po zanimanju konobar, oženjen, otac dvoje djece, pismen, završio srednju školu, ranije neosuđivan,
KRIV JE
Zato što je:

U januaru 2012. godine u naselju K p, u P, postupajući protivno odredbi čl.69 Zakona o uređenju prostora i izgradnji objekata započeo građenje objekta bez predhodno pribavljene građevinske dozvole, na način što je gradio objekat dimenzija cca 11 x 11 m i izbetonirao temeljnu traku, bez pribavljene građevinske dozvole, pri čemu je bio svjestan svog djela i htio njegovo izvršenje, znajući da je njegovo djelo zabranjeno,
-​ čime je izvršio krivično djelo građenje objekta bez građevinske dozvole iz čl.326a Krivičnog zakonika.

Pa mu sud primjenom citiranih zakonskih odredbi te čl. 3,4,5,15,36,42,52,53 i 54 Krivičnog zakonika, te čl. 226,229 i 374 Zakonika o krivičnom postupku izriče
USLOVNU OSUDU

Kojom mu predhodno utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na račun Budžeta Crne Gore iznos od 50,00 eura, na ime sudskog paušala, u roku od 15 dana po pravosnažnosti presude, pod prijetnjom prinudnog izvršenja.

Obrazloženje
Optužnim predlogom ODT-a Podgorica Kt.br. 460/12 od 31.12.2012. godine stavljeno je na teret okrivljenom da je izvršio krivično djelo građenje objekta bez građevinske dozvole iz čl.326a Krivičnog zakonika. Zastupnik optužbe je u završnoj riječi ostao pri podnijetom optužnom predlogu i predložio sudu da okrivljenog oglasi krivim i osudi po zakonu.

Okrivljeni je u svojoj odbrani naveo da je početkom 2012. godine počeo izgradnju prizemnog objekta na svom placu kako bi svojoj porodici priuštio skromne uslove za život. Na tom placu izlio je temelje za objekat u osnovi 11 x 11 m. U toku tih radova kod njega na gradilištu dolazila je građevinska inspekcija i konstatovala utvrđeno stanje, pa je okrivljeni i obustavio radove jer mu je inspekcija to naložila. Okrivljeni je dalje naveo da je znao da mu je za građenje objekta potrebna građevinska dozvola, išao je da se interesuje za dobijanje iste ali s obzirom da nije urađen DUP za to područje istu nije mogao dobiti. Ukoliko bude dobio građevinsku dozvolu spreman je da plati obaveze prema državi kako bi legalizovao svoj objekat. Okrivljeni je u završnoj riječi naveo da se izuzetno kaje što je izvršio ovo krivično djelo i moli sud da ga što blaže kazni, a posebno da ima u vidu da je otac dvoje djece, da ima suprugu koja ne radi i da izdržava sam svoju porodicu.

Imajući u vidu jasno i potpuno priznanje okrivljenog, koje u toku postupka nije ničim dovedeno u sumnju, sud je u dokaznom postupku pročitao izvod iz kaznene evidencije na ime okrivljenog Z. A, izdat od strane UP PJ B.P broj 03-245/13-917 od 28.01.2013. godine, od koga zavisi vrsta i mjera krivične sankcije, nakon čega je na saglasan predlog stranaka primijenom čl.458 st.2 ZKP-a prekinuo dokazni postupak i nije izvodio ostale dokaze predložene optužnim aktom.

Cijeneći jasno i potpuno priznanje okrivljenog kao dokaz, sud je na nesumljiv način utvrdio da je okrivljeni u januaru 2012. godine u P, postupajući protivno odredbi čl.69 Z o u p i i o započeo građenje objekta bez predhodno pribavljene građevinske dozvole, na način što je gradio objekat dimenzija cca 11 x 11 m i izbetonirao temeljnu traku, bez pribavljene građevinske dozvole, pri čemu je bio svjestan svog djela i htio njegovo izvršenje, znajući da je njegovo djelo zabranjeno, kojim radnjama je sa direktnim umišljajem kao oblikom krivice ostvario sva bitna obilježja bića krivičnog djela iz čl.326a Krivičnog zakonika. Iz odbrane okrivljenog proizilazi da je okrivljeni bio svjestan da svojom radnjom čini krivično djelo pa je to i htio, obzirom da je isti jasno naveo da nije imao građevinsku dozvolu, pa je i bez nje, a znajući da mu je potrebna, u januaru mjesecu 2012. godine gradio objekat, te da su mu prije gradnje iz nadležnih državnih oragana objasnili da mu je potrebna građavisnka dozvola da bi gradio, ali da istu ne može dobiti, do usvajaja DUP-a.

Odredbom čl.69 Zakona o uređenju prostora i izgradnji objekta, utvrđeno je da se objekat može graditi na osnovu građevinske dozvole i tehničke dokumentacije.

Iz izvoda iz KE koji glasi na ime okrivljenog Z. A, izdat od strane UP PJ B. P broj 03-245/13-917 od 28.01.2013. godine, utvrđuje se da okrivljeni ranije nije osuđivan.

Prilikom odmjeravanja krivične sankcije sud je cijenio sve okolnosti iz čl.42 Krivičnog zakonika koje utiču da kazna bude manja ili veća (olakšavajuće i otežavajuće ), pa kako nije bilo otežavajućih okolnosti, sud je kao olakšavajuće okolnosti na strani okrivljenog cijenio priznanje krivičnog djela, ranije neporočno vladanje obzirom da okrivljeni ranije nije osuđivan, da je isti porodičan čovjek, otac dvoje djece. Imajući uz nevedeno u vidu i ličnost okrivljenog kao izvršioca i stepen krivice za izvršeno krivično djelo, sud je mišljenja da radi krivično pravne zaštite prema okrivljenom nije nužno primijeniti kaznu, već da se samim upozorenjem uz prijetnju kaznom kao u izreci presude i rokom provjeravanja od 1 (jedne) godine na optuženog u dovoljnoj mjeri uticati da ubuduće ne vrši krivična djela, čime će u potpunosti biti ostvarena svrha izricanja uslovne osude iz čl.52 Krivičnog zakonika CG, a u okviru opšte svrhe izricanja krivičnih sankcija iz čl.4 st.2 Krivičnog zakonika.

Odluka o troškovima donijeta je na osnovu čl.226 i 229 Zakona o krivičnom postupku, a isti se odnose na troškove krivičnog postupka u iznosu od 50,00 eura po osnovu sudskog paušala koji je određen shodno složenosti predmeta, dužini trajanja postupka i imovinskim prilikama okrivljenog.

Na osnovu svega izloženog, a shodno čl.374 Zakona okrivičnom postupku, odlučeno je kao u izreci presude.

OSNOVNI SUD U PODGORICI

Dana 05.03.2013. godine
ZAPISNIČAR SUDIJA
Slađana Vlahović Jelena Perović Kovačević sr.

PRAVNA POUKA:

Protiv ove presude može se izjaviti žalba
U roku od 8 dana od dana prijema pismenog otpravka,
Višem sudu u Podgorici, a preko ovog suda.

ZTO Sladjana Vlahović
DOSTAVNA NAREDBA
Primjerak presude dostaviti:

ODT-u Podgorica
Okrivljenom
Postupljeno dana: _______________
Namještenik: ___________________