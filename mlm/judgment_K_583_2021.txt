K. br. 583/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog S. M., zbog krivičnog djela ugrožavanje sigurnosti iz čl. 168 st. 2 u vezi sa st. 1 Krivičnog zakonika Crne Gore, nakon javnog glavnog pretresa održanog 14.10.2021. godine, u prisustvu zastupnika optužbe F.V. - savjetnika u Osnovnom državnom tužilaštvu u P.i okrivljenog, istog dana izrekao je i objavio,
P R E S U D U
Okrivljeni: S.M., JMB ....., sa nadimkom S., od oca Z. majke J., rođene U., rođen .... godine u P., sa prebivalištem u P. - F. Br..., državljanin Crne Gore, razumije crnogorski jezik, koji je i njegov jezik, mašinski tehničar, oženjen, otac dvoje djece, pismen, završio srednju školu, lošeg imovnog stanja, osuđivan presudom Osnovnog suda u P. K. br. 488/19 od 28.11.2019. godine zbog krivičnog djela nasilje u porodici ili u porodičnoj zajednici iz čl. 220 st. 2 u vezi sa st. 1 Krivičnog zakonika Crne Gore (uslovna osuda), protiv kojeg se ne vodi postupak za drugo krivično djelo.

Kriv je

Što je:

Dana 15. maja 2019. godine, oko 08.30 časova, u ul. F. bb, P., svjestan svog djela čije izvršenje je htio, pri čemu je znao da je njegovo djelo zabranjeno, prijetnjom da će napasti na život i tijelo ugrozio sigurnost više lica - oštećenih R. N., P. A. i P. S., na način što je došao do kuće istih i uputio im riječi "Baciću vam bombu na kuću, pobiću vas, ubićemo S.", što je kod oštećenih izazvalo osjećaj straha i ugroženosti,
- čime je izvršio krivično djelo ugrožavanje sigurnosti iz čl. 168 st. 2 u vezi sa st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Oštećena A. P. se upućuje da imovinskopravni zahtjev može ostvarivati u parničnom postupku.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom S. M. je optužnim predlogom Osnovnog državnog tužilaštva u P. Kt. br. 669/19 od 30.08.2021. godine stavljeno na teret krivično djelo ugrožavanje sigurnosti iz čl. 168 st. 2 u vezi sa st. 1 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu, predloživši sudu da okrivljenog oglasi krivim i da ga osudi po zakonu.

Okrivljeni S. M. je u odbrani datoj na glavnom pretresu priznao izvršenje krivičnog djela koje mu se stavlja na teret i krivicu, u bitnom navodeći da je dana 15. maja 2019. godine, oko 08.30 časova, sa bratom od strica B. M. pošao do kuće u kojoj živi S. P., a koja se nalazi u F. ulici u P., kako bi sa njim raspravio to što mu sprejom šara po reklami za servis za pranje automobila i što mu je ukrao neke stvari iz servisa i kako bi ga opomenuo da to više ne radi, ali je ispred kuće zatekao sestre i majku S. P., odnosno oštećene A. i Sl. P. i N. R., koje su počele da negoduju i prijetile su da će pozvati policiju, a jedna od sestara je krenula i da ih pljune, što je njega iziritiralo pa je u takvom stanju izgovorio više uvreda na njihov račun, a između ostalog im je zaprijetio i riječima: "Baciću vam bombu na kuću, pobiću vas, ubićemo S.", ali bez bilo kakve namjere da ove prijetnje zaista ostvari, što je kod oštećenih izazvalo osjećaj straha i ugroženosti zbog čega su one pozvale policiju.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim uvjerenja iz registra kaznenih evidencija Ministarstva pravde, ljudskih i manjinskih prava broj 05/2-041-13226/21 od 30.09.2021. godine na ime okrivljenog, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da okrivljeni dana 15. maja 2019. godine, oko 08.30 časova, u Fr. bb, P., prijetnjom da će napasti na život i tijelo ugrozio sigurnost više lica - oštećenih N. R., A. P. i S. P., na način što je došao do kuće istih i uputio im riječi "Baciću vam bombu na kuću, pobiću vas, ubićemo S.", što je kod oštećenih izazvalo osjećaj straha i ugroženosti.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da prema više lica upućuje prijetnju da će napasti na njihov život i tijelo i da na taj način ugrožava njihovu sigurnost, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela ugrožavanje sigurnosti iz čl. 168 st. 2 u vezi sa st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je oženjen i otac dvoje maloljetne djece, te da je lošeg imovnog stanja, kao i njegovo držanje poslije učinjenog krivičnog djela izraženo kroz jasno i potpuno priznanje izvršenja krivičnog djela i ispoljeno kajanje, dok je kao otežavajuću okolnost cijenio njegov raniji život, odnosno osuđivanost za krivično djelo navedeno u izreci presude, što je utvrđeno iz uvjerenja iz registra kaznenih evidencija Ministarstva pravde, ljudskih i manjinskih prava broj 05/2-041-13226/21 od 30.09.2021. godine, ali je sud pritom imao u vidu da se ne radi o osuđivanosti zbog istorodnog krivičnog djela, kao i vrijeme koje je proteklo od te osude. Cijeneći navedene okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od šest mjeseci i vremenom provjeravanja u periodu od godinu dana, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Sud je oštećenu A.P. uputio da imovinskopravni zahtjev može u cjelini ostvarivati u parničnom postupku, shodno čl. 239 st. 2 Zakonika o krivičnom postupku, jer činjenice utvrđene u krivičnom postupku ne pružaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 14.10.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja
ZAPISNIČARKA S U D I J A
Edina Kraja Rade Ćetković
DN-a: Po primjerak presude dostaviti:

- ODT Podgorica,
- Okrivljenom,
- Oštećenoj Anđeli peruničić po pravosnažnosti,
- a/a.

Postupljeno dana ________________
Namještenik suda_________________