K.br. 95/17
U IME CRNE GORE
OSNOVNI SUD U BERANAMA, po sudiji pojedincu Aleksandru Ćulafiću, uz učešće samostalnog referenta Milice Milanović, kao zapisničara, u krivičnom predmetu protiv okrivljenog P. T., iz B., zbog krivičnog djela nesavjestan rad u službi iz čl. 417 st. 1 Krivičnog zakonika Crne Gore, po optužnom predlogu Osnovnog državnog tužilaštva u Beranama Kt.br. ./2016 od 25.05.2017. godine, nakon održanog glavnog i javnog pretresa, u prisustvu savjetnika ODT-a u Beranama, Lalić Mihaila, okrivljenog P. T. i njegovog branioca adv. Čukić Nikole, dana 12.09.2017. godine, donio je i javno objavio

P R E S U D U
Okrivljeni P. T., JMB ..., od oca T. i majke N., rođene M., rođen ..... godine u B., sa prebivalištem u selu B., opština B., državljanin Crne Gore, pismen, sa završenom SSS, oženjen, otac dvoje djece, zaposlen, lošeg imovnog stanja, osuđivan presudom Osnovnog suda u Beranama K.br. .../00 od 27.12.2000. godine zbog krivičnog djela iz čl. 204 u vezi sa čl. 21 KZ RCG na kaznu zatvora u trajanju od 6 mjeseci, uslovno za jednu godinu.

- na osnovu čl. 373 st. 1 tač. 2 ZKP-a
OSLOBAĐA SE OD OPTUŽBE
Da je:

- U periodu od septembra mjeseca 2015. godine do juna mjeseca 2016. godine, kao službeno lice - čuvar šuma u Upravi za šume P. PJ A., sposoban da shvati značaj svog djela i upravlja svojim postupcima i svjestan zabranjenosti svog djela, čije je izvršenje htio, propuštanjem dužnosti nadzora očigledno nesavjesno postupao u vršenju službe, na način što postupajući suprotno odredbama čl. 34 Zakona o šumama i Pravilnika o unutrašnjoj organizaciji i sistematizaciji Ministarstva poljoprivrede i ruralnog razvoja, nije zaštitio šumu od bespravnih sječa na lugarskom reonu „G.“ - odjeljenje br. 32 i br. 33, sa kojima je bio zadužen, pa je na tom reonu od NN lica bespravno posječeno ukupno 46 panjeva - stabala četinara, ukupne bruto drvne mase 90,846 m3 i to: u odjeljenju br. 32 u mjestu zv. “K. i B. ž.“ 42 panja - stabla četinara /smrča/, bruto drvne mase 80,652 m3 i odjeljenju br. 33 u mjestu zv. “B. ž.“ 4 panja-stabla četinara /jela-smrča/, bruto drvne mase 10,194 m3, čime je Upravi za šume P. PJ A. prouzrokovao imovinsku štetu u iznosu od 6.052,17 eura,
-čime bi izvršio krivično djelo nesavjestan rad u službi iz čl. 417 st. 1 Krivičnog zakonika Crne Gore,
- jer nije dokazano da je okrivljeni izvršio krivično djelo za koje je okrivljen.

Troškovi krivičnog postupka padaju na teret budžetskih sredstava.

Oštećena Uprava za šume P., radi ostvarivanja imovinsko-pravnog zahtjeva, upućuje se na parnični postupak.

O b r a z l o ž e nj e
Optužnim predlogom ODT-a u Beranama Kt.br. .../2016 od 25.05.2017. godine okrivljen je P. T., iz B., da je izvršio krivično djelo nesavjestan rad u službi iz čl. 417 st. 1 Krivičnog zakonika Crne Gore.

Glavni pretres je održan i zaključen u prisustvu savjetnika ODT-a u Beranama, Lalić Mihaila, okrivljenog P. T. i njegovog branioca adv. Čukić Nikole, a u odsustvu Zaštitnika imovinsko pravnih interesa Crne Gore, koji se tokom postupka pisanim putem pridružio krivičnom gonjenju i zadržao pravo da imovinsko-pravni zahtjev ostvari u parnici.

Zastupnik javne optužbe u završnoj riječi je ostao pri podnijetom optužnom predlogu, jer je izvedenim dokazima tokom pretresa nesporno utvrđeno da je okrivljeni izvršio krivično djelo stavljeno mu na teret optužbom. Predložio je da ga sud oglasi krivim za krivično djelo nesavjestan rad u službi iz čl. 417 st. 1 KZCG, i osudi ga na kaznu zatvora u trajanju od 6 mjeseci.

Okrivljeni P. T. u svojoj odbrani tokom postupka u bitnom je istakao da je zaposlen kod Uprave za šume P. – PJ A. već 31 godinu i da obavlja poslove lugara na terenu G. i B. - R. M.. Poslove lugara na terenu R. M. i B. obavlja već 10 godina, a na terenu G. je raspoređen od 2013. godine, kada je jedan od njegovih kolega otišao u penziju. Oba terena obuhvataju površinu od oko 1.375 hektara, s tim što teren B. - R. M. obuhvata 600 hektara, dok teren G. obuhvata površinu od oko 775 hektara. Duži dva terena na koja, po sistematizaciji radnih mjesta, treba da rade dva lugara. Dugo radi kao lugar, pohvaljivan je od strane šefova i do sada nije vođen disciplinski postupak protiv njega. Na području G. prije njegovog dolaska je bilo dosta bespravnih sječa, a po njegovom dolasku, u poslednjih 5 godina, broj bespravnih sječa se znatno smanjio. Bio je prisutan prilikom kontrole bespravne sječe od strane I. L. i H. J., i tada je utvrđeno da je izvjestan broj stabala posječen neposredno prije kontrole, a što je konstatovano u zapisniku insprektora J.. Sječu nije mogao evidentirati odmah zbog velikog terena, i smatra da je u odnosu na površinu koju duži, pronađena neznatna bespravna sječa. Teren G. i B. koji pokriva je izuzetno razuđen i ispresjecan putevima, tako da nije moguće u svakom momentu zaštititi i evidentirati sve bespravne sječe. Da bi se obišao čitav teren G. potrebno je najmanje 4 - 5 dana, a isto toliko dana je potrebno da se obiđe i teren B.i R. M., i to kada su normalni vremenski uslovi. Prilikom vještačenja od strane vještaka šumarske struke ustanovljeno je da je u reonu G., u odelenju 32 i 33, kojim je bio zadužen, posječeno ukupno 46 panjeva stabala četinara ukupne drvne mase 90,846 m3 i to u odjeljenju broj 32, u mjestu zv. K. i B. Ž., 42 panja stabla četiranara bruto drvne mase 80,652 m3 i u odjeljenju broj 33, u mjestu B. Ž., 4 panja stabla četinara jela i smrča, bruto drvne mase 10,194 m3, dok ostala stabla nijesu pronađena na terenu tako da nijesu vještačena. Inače, prilikom kontrole od strane I. L. i H. J., ustanovljeno je da jedan broj stabala svježe posječen, dok je sječa drugog dijela stabala, koji je pronađen prilikom kontrole, izvršena ranije, a neka stabla su bila pokrivena šumskim redom – granama, tako da se sječa nije vidjela. Prilikom kontrole, osim ovršaka koji su ostali na lice mjesta sa granama, stabla nisu pronađena. U reonu G. ima više od 30 izlaznih puteva, tj. reon je čitav ispresijecan putevima, tako da je veoma težak za čuvanje, a posebno jer se sječa vrši u noćnim uslovima, dok je zima 2015/2016 godinu bila izuzetno laka i bez velikih sniježnih padavina. Na terenu gdje su panjevi bili pokriveni granama bila je doznaka za građanstvo. Tokom 2016. godine koristio je godišnji odmor u trajanju više od 30 dana, a prilikom odlaska i povratka sa godišnjeg odmora nije vršena primopredaja terena, pa sa tih razloga smatra da je u vrijeme godišnjeg odmora sječa mogla biti izvršena. Iako se više puta pismenim i usmenim putem obraćao šefovima da mu pruže pomoć na terenu s obzirom da pokriva dva terena, nije određen još jedan lugar, dok mu je I. L. izlazio u susret na način što je kontrolu vršio zajedno sa njim.

U završnoj riječi istakao je da se ne osjeća krivim i da u potpunosti prihvata završnu riječ svog branioca, koji je istakao da smatra da izvedenim dokazima tokom pretresa nije dokazano da je okrivljeni izvršio krivično djelo koje mu je stavljeno na teret. Ovo sa razloga jer je u toku postupka nesumnjivo utvrđeno da je okrivljeni dužio reon od nekoliko stotina hektara, koji fizički nije mogao obići ni za nedelju dana. Sa iznijetih razloga, predložio je sudu da okrivljenog oslobodi od odgovornosti za djelo koje mu je otpužbom stavljeno na teret.

Provjeravajući navode optužnog akta i odbranu okrivljenog sud je u dokaznom postupku izveo dokaze: saslušao u svojstvu svjedoka L. I. i J. H.; pročitao: zapisnik o izvršenom inspekcijskom pregledu Uprave za inspekcijske poslove - odsjek za šumarstvo i lovstvo broj ....-11-68/2016 od 15.06.2016. godine; zapisnik o izvršenom inspekcijskom pregledu Uprave za inspekcijske poslove - odsjek za šumarstvo i lovstvo broj 0.....-11-77/2016 od 04.07.2016. godine; izvještaj o izvršenoj kontroli lugarskog reona Uprave za šume P. PJ A. broj .... od 01.07.2016. godine; nalaz i mišljenje vještaka šumarske struke dipl. ing. Kastratović Predraga dat u predmetu Kt.br. 233/16 od 22.05.2017. godine; izvršio uvid u rješenje o korišćenju godišnjeg odmora br. 3679/13 od 15.08.2016. godine na ime okrivljenog P. T.; te pribavio i izvršio uvid u izvod iz KE na ime okrivljenog.

Nakon analize izvedenih dokaza i njihove svestrane i brižljive ocjene, cijeneći ih svaki pojedinačno i u sveukupnosti, dovodeći ih u vezu jedne sa drugim i u kontekstu sa navodima odbrane okrivljenog, sud je stao na stanovište da nije dokazano da je okrivljeni izvršio krivično djelo nesavjestan rad u službi iz čl.417 st.1 Krivičnog zakonika Crne Gore, te je istog oslobodio od optužbe.

Sud je činjenično stanje utvrdio na osnovu izvedenih dokaza, a dovedeno u vezu sa odbranom okrivljenog. Tako, svjedok L. I. u svom iskazu navodi da obavlja poslove kontrolora kod Uprave za šume PJ A., da je okrivljeni P. T. preko 30 godina lugar, da je dobar radnik, da duži dva teška terena za koja su potrebna dva izvršioca po sistematizaciji i to teren R. M. i B. i teren D. G., koji su ispresijecani putevima i razuđeni. Do sada nije vođen postupak niti krivični niti disciplinski protiv okrivljenog. Okrivljeni se obraćao da mu se odredi još jedan izvršilac za teren G., ali njegovoj molbi nije udovoljeno, obzirom da nemaju uslova za to, jer po sistematizaciji treba da imaju 10 lugara a trenutno ih imaju samo 7. Često je izlazio sa okrivljenim na teren da mu pomogne, a znali su da ostanu do zore u šumi na minus 20 stepeni. Inače, teren G. i R. M.koji okrivljeni duži ukupno ima oko 1300 do 1400 ha, a sama Gradišnica ima oko 700 ha. Svi radnici dobijaju rješenja o godišnjem odmoru, a da li je okrivljeni koristio godišnji odmor, nije mu poznato, ali zna da mu nije određivana zamjena niti je vršena primopredaja terena. Na terenu koji duži okrivljeni od 2013. godine nije bilo mnogo bespravnih sječa, a poznato mu je da je bio aktivan na terenu. Zajedno sa okrivljenim i inspektorom J. H. vršio je kontrolu dana 15. juna 2016. godine, na terenu D. G., lokalitet B. ž., u odelenjima br. 32 i 33, gdje su našli oko 60 kubika bespravne sječe. Inspektor Jasavić je tada mjerio panjeve i upisivao u zapisnik, dok je on žigosao panjeve. Sjutradan, na istom mjestu u 32 odjeljenju našao je bespravnu sječu od 24 stabla u količini od 47,47 m3. Od 24 posječena stabla našao je 22 panja od stabala i pokazao ih je vještaku prilikom vještačenja. Inače, sječa od 24 stabla koju je sjutradan našao, po njegovom mišljenju, izvršena je krajem 2015. godine, kako je i stavio u izvještaju. Svi panjevi su bili prekriveni granama i vidjelo se da se radi o sječi staroj oko pola godine, i smatra da je ista izvršena u decembru 2015. godine. Sječa drugih stabala, koja su kontrolisali prethodni dan, izvršena je tokom zime kao i nakon toga, a imalo je i freške sječe koja je izvršena dan prije kontrole, a radilo se o mladim stablima-živcima prečnika od oko 25 cm. Uglavnom sva stabla koja su posječena su bila odnešena, dok su ostali samo ovršci. Nije mu poznato da je okrivljeni podnosio izvještaj za sječu koja mu je stavljena na teret. Sud nije prihvatio navode istog svjedoka da je dio sječe izvršen u decembru 2015. godine obzirom da su isti navodi obezvrijeđeni nalazom vještaka šumarske struke, koji je istakao da navedena sječa mogla biti izvršena od septembra 2015. do juna 2016. godine.

Iz iskaza svjedoka J. H. sud je utvrdio da je isti inspektor šumarstva, lovstva i zaštite bilja, za opštine P., G. i A., te da je dana 15. juna 2016. godine telefonskim putem obaviješten od nepoznatog lica da se u reonu G., odjeljenje 32 i 33, vrši bespravna sječa čamovih stabala, da lugar nije pronašao izvršioce, niti je obaviješten o tome. Istog dana, zajedno sa lugarom P. T. i kontrolorom L. I. izašao je na lice mjesta, i utvrdili su da je u mjestu B. Ž., i to u odjeljenju 32 i 33, izvršena bespravna sječa od 27 stabala ukupne bruto mase od 61,50 m3. Inače, sva stabla su bila ponijeta, tako da su ostali samo ovršci. Od posječenih 27 stabala, bilo je 11 stabala u količini od 30,84 kubika starosti sječe do godinu dana, dok je preostalih 16 stabala u ukupnoj masi od 30,661 m3 starosti sječe od jedan do tri dana i radilo se o svježoj sječi, iako su stabla bila otjerana. Kako toga dana nisu mogli da izvrše kontrolu čitavog terena, to je zadužio kontrolora L. da izvrši kontrolu preostalog terena, što je on i uradio sjutradan. Kontrolor L.mu je dostavio izvještaj o bespravnoj sječi od 24 stabla, o čemu je sačinio zapisnik. Prilikom vještačenja, vještaku su pokazali na lice mjesta 46 stabala od ukupno 51 stabla, jer ostale panjeve nisu mogli da pronađu. Za sječu 16 posječenih stabala, koja je bila stara 2 - 3 dana, okrivljeni nije podnosio krivične prijave, na poznate i nepoznate učinioce, kao ni za ostalu sječu za koju su vršili kontrolu. Sud je u potpunosti prihvatio iskaz saslušanog svjedoka cijeneći ga kao jasan i objektivan, jer je dat u jasnom i ubjedljivom izlaganju, a u saglasnosti je sa ostalim izvedenim dokazima.

Iz zapisnika o izvršenom inspekcijskom pregledu Uprave za inspekcijske poslove - odsjek za šumarstvo i lovstvo broj ...-11-68/2016 od 15.06.2016. godine sud je utvrdio da je šumarski inspektor prilikom kontrole u reonu GJ Gradišnica u odjeljenju br. 32 konstovao da je izvršena bespravna sječa jakog intenziteta i to: 11 stabala smrča i jela ukupne bruto mase 30,804 m3 starosti sječe do godinu dana; 24 živca smrče i jele, prečnika panjeva od 10-15 cm, starosti sječe do 6 dana i 16 smrčevih stabala, starosti sječe 1 dan, ukupne bruto mase 30,661 m3.

Iz zapisnika o izvršenom inspekcijskom pregledu Uprave za inspekcijske poslove - odsjek za šumarstvo i lovstvo broj 0306-11-77/2016 od 04.07.2016. godine sud je utvrdio da je kontrolor Uprave za šume PJ A. obišao reon GJ G. – J. odjelenje br. 32, premjerio sve bespravno posječene panjeve koje nisu upsjeli da premjere na dan 15.06.2016. godine, kojom prilikom je kontrolor pronašao i evidentirao 24 panja jele/smrče koja su bespravno posječena u ukupnoj bruto masi od 47,47m3.

Iz izvještaja o izvršenoj kontroli lugarskog reona Uprave za šume P. PJ A. broj .... od 01.07.2016. godine sud je utvrdio da su 32-om odelenju, u mjestu Katunina, u toku zime izvršena bespravna sječa 24 stabla smrče za koju reonski lugar nije upoznao službu za zaštitu šuma PJ A., niti je podnio pismeni izvještaj. Svi panjevi su bili pokriveni granama, dok ukupna sječa iznosi 47,47 m3.

Iz nalaza i mišljenja vještaka šumarske struke dipl. ing. Kastratović Predraga od 22.05.2017. godine, sud je utvrdio da ukupna bespravna sječa u reonu „Gradišnica“, koju nije evidentirao i oravdao lugar iznosi 46 stabala jele/smrče, ukupne bruto drvne mase 90,846 m3, da je sječa izvršena u periodu od septembra 2015. do juna mjeseca 2016. godine, te da vrijednost pričinjene štete primjenom odštetnog cjenovnika, na osnovu pravilnika o naknadi štete koju fizička ili pravna lice pričine u državnoj svojini, iznosi 6.052,17 €.

Uvidom u rješenje o korišćenju godišnjeg odmora br. 3679/13 od 15.08.2016. godine sud je utvrdio da je P. T. odobreno korišćenje godišnjeg odmora za 2016. godinu u trajanju od 29 radnih dana, a koji odmor je koristio od 18.01.2016. do 12.02.2016. godine. Sud je imao u vidu da je isto rješenje izdato dana 15.08.2016. godine, nakon što je okrivljeni iskoristio godišnji odmor u periodu od 18.01.2016. do 12.02.2016. godine, te da isto rješenje potvrđuje navode okrivljenog o periodu korištenja godišnjeg odmora za 2016. godinu.

Sadržinu naznačenih pisanih dokaza sud je u potpunosti prihvatio jer ista tokom postupka nije učinjena spornom, a izvedeni pisani dokazi u međusobnoj su saglasnosti sa iskazima saslušanih lica tokom postupka, i nalazom i mišljenjem vještaka šumarske struke Kastratović Predraga, koji je sud u potpunosti prihvatio, jer je isti jasan i objektivan, urađen u skladu sa pravilima nauke i struke i ničim doveden u pitanje.

Analizirajući odbranu okrivljenog sud je imao u vidu da isti nije negirao da je u lugarskom reonu „G.“ - odjeljenje br. 32 i br. 33, sa kojima je bio zadužen, bespravno posječeno ukupno 46 stabala četinara, ukupne bruto drvne mase 90,846 m3, da za istu sječu nije podnosio prijave na nepoznate i poznate izvršioce i da je izvjesna količina ove građe posječena neposredno prije kontrole. Citirani navodi odbrane okrivljenog ocijenjeni su kao jasni, potpuni, neprotivurečni i saglasni izvedenim dokazima. Naime, iz izvedenih dokaza, nedvosmisleno je utvrđeno da je kontrolom u reonu G. u junu mjesecu 2016. godine utvrđeno da je na istom izvršena bespravna sječa u navedenoj kubikaži, ali sud nije mogao, na nesumnjiv način, utvrditi da je okrivljeni svojim radnjama i nesavjesnim postupanjem doprinio i da je odgovaran za izvršenu bespravnu sječu. Iz odbrane okrivljenog, a koja je u potpunosti potvrđena izvedenim dokazima, sud je utvrdio da se reon koji duži okrivljeni prostire na površini od oko 1.375 hektara, s tim što teren G. obuhvata površinu od oko 750 hektara, i koji je zbog svoje razuđenosti i ispresijecanosti putevima težak za čuvanje od bespravnih sječa, ali da je okrivljeni svojim radom doprinio da broj bespravnih sječa od 2013. godine bude minimalan. Činjenica je da je okrivljeni shodno odredbama čl. 34 Zakona o šumama i Pravilnika o unutrašnjoj organizaciji i sistematizaciji Ministarstva poljoprivrede i ruralnog razvoja bio dužan da zaštiti šumu od bespravnih sječa, a što je on u dobroj mjeri i učinio tokom službe na datom terenu, a činjenica da je bespravna sječa na datom terenu ipak izvršena, u količini od 46 stabala četinara, ukupne bruto drvne mase 90,846 m3, ne predstavlja okolnost, po ocjeni suda, koja bi se odnosila na očigledno nesavjesno postupanje u vršenju službe od strane okrivljenog. Ovo sa razloga što je iz zapisnika o izvršenom inspekcijskom pregledu Uprave za inspekcijske poslove - odsjek za šumarstvo i lovstvo broj 0306-11-68/2016 od 15.06.2016. godine, kao i iskaza saslušanih svjedoka, utvrđeno da je sječa 27 smrčevih stabala izvršena 2-3 dana neposredno prije kontrole. Kako je okrivljenom potrebno 4 ili 5 dana da obiđe teren G., te kako duži još jedan teren B. – R. M., koji je takođe težak i velike je površine od oko 600 ha, a koja dva terena po sistematizaciji radnih mjesta treba da duže dva lugara, to jasno proizilazi da okrivljeni iz objektivnih okolnosti, tj. usled nedostatka vremena, nije mogao blagovremeno podnijeti prijavu za bespravnu sječu 16 čamovih stabala koja je izvršena neposredno prije kontrole. Izvedenim dokazima utvrđeno je da je drugi dio sječe, od 30 smrčevih stabala, izvršen tokom zimskog perioda 2015/2016 godinu. Kako se okrivljeni u periodu od 18.01.2016. do 12.02.2016. godine nalazio na godišnjem odmoru, te činjenica da nije bilo primopredajnog popisa niti razduženja prije i poslije odmora, ukazuje na mogućnost da je bespravna sječa 19 smrčevih stabala mogla nastati u periodu kada se okrivljeni nalazio na godišnjem odmoru. U konkretnom slučaju, obzirom da okrivljeni duži dva terena, koja po sistematizaciji radnih mjesta treba da obavljaju dva lugara i prema datim okolnostima ne može se zaključiti da je okrivljeni očigledno nesavjesno postupao u vršenju službe i tako omogućio NN licima da izvrše bespravnu sječu, jer njegovo postupanje ne samo što po svom intenzitetu ne prevazilazi običnu neurednost i zanemarivanje dužnosti, niti predstavlja trajnu i sistematičnu neurednost, već naprotiv, po ocjeni njegovih pretpostavljenih – saslušanog svjedoka kontrolora I. L., predstavlja primjer dobrog postupanja u vršenju službe. Naime, u konkretnoj pravnoj stvari sve je ostalo na nivou sumnje, a na sumnjama i pretpostavkama se presuda ne može zasnivati. Sa navedenih razloga, sud je donio oslobađajuću presudu po čl. 373 tač. 1 st. 2 ZKP-a, ne zbog toga što je utvrđeno da je okrivljeni nevin (da nije učinio djelo za koje je optužen), već zbog toga što nije utvrđeno da je kriv (što nije dokazano da je učinio djelo za koje je optužen). Dakle, kako iz izvedenih dokaza tokom postupka sud nije na nesumnjiv način utvrdio da je okrivljeni P. T. izvršio krivično djelo stavljeno mu na teret, to je istoga oslobodio, jer nije dokazano da je izvršio krivično djelo za koje je okrivljen, odnosno u pogledu ovog djela ostala je samo sumnja, a svaka sumnja u nedostatku dokaza ide u korist okrivljenog. Naime, kako nema neposrednih dokaza da je okrivljeni izvršio krivično djelo stavljeno mu na teret, već se činjenično stanje utvrđuje na osnovu posrednih dokaza, osnov za osuđujuću presudu može predstavljati samo takav niz činjenica utvrđenih na osnovu posrednih dokaza, koje su nesumnjivo utvrđene i međusobno čvrsto i logički povezane, tako da predstavljaju zatvoren krug i sa punom sigurnošću upućuju na jedini mogući zaključak da je okrivljeni izvršio krivićno djelo koje je predmet optužbe i da se izvedenim dokazima isključuje svaka druga mogućnost. Pri tome, sud se držao pravila "in dubio pro reo" - u sumnji u korist okrivljenog, što znači da ako činjenice koje idu na štetu okrivljenog ostanu sumnjive ili uopšte neutvrđene potpuno, sud mora uzeti da činjenice ne stoje, dok u slučaju kada činjenice koje idu u korist okrivljenog ostanu sumnjive ili nijesu potpuno dokazane, sud mora uzeti da one stoje. Drugačije rečeno, činjenice koje idu na štetu okrivljenog moraju biti potpuno dokazane, a činjenice koje idu u korist okrivljenog uzimaju se za dokazane i onda kada u pogledu njihove dokazanosti postoji sumnja.

Ovakav zaključak izvodi se na osnovu odredbi čl.3 st.3 ZKP-a CG, koji je u saglasnosti sa odredbama čl.6 st.2 EKLjP, a koje predstavljaju prezumpciju nevinosti.

Shodno čl. 230 ZKP-a, odlučeno je da troškovi krivičnog postupka padaju na teret budžetskih sredstava.

Oštećena Uprava za šume P., radi ostvarivanja imovinsko-pravnog zahtjeva, upućuje se na parnični postupak, shodno čl. 239 ZKP-a.

Sa iznijetih razloga shodno čl. 374 ZKP-a CG, odlučeno je kao u izreci presude.

OSNOVNI SUD U BERANAMA

Dana, 12.09.2017. godine
Zapisničar, S U D I J A
Milica Milanović Aleksandar Ćulafić
PRAVNA POUKA:

Protiv ove presude nezadovoljna stranka
ima pravo žalbe, u roku od 8 dana od dana
prijema iste presude, preko ovog suda za
Viši sud u Bijelom Polju.