K br.12/24
U IME CRNE GORE
OSNOVNI SUD U BARU, sudija Valentina Vuković, sa zapisničarom Natašom Lalović, u krivičnom predmetu okrivljenog M. Z., zbog krivičnog djela građenje objekta bez prijave i dokumentacije za građenje iz čl.326 a Krivičnog zakonika Crne Gore, po optužnom predlogu Osnovnog državnog tužilaštva u Baru Kt br. 25/24 od 31.01.2024. godine, nakon održanog glavnog, javnog pretresa u prisustvu zastupnika optužbe savjetnika kod Osnovnog državnog tužilaštva u Baru P. Đ. i branioca okrivljenog S. A., advokata iz B. i okrivljenog, dana 19.03.2024.godine donio je i javno objavio

P R E S U D U
Okrivljeni M. Z., JMBG ..., od oca S. i majke F., rođene D., rođen 30.06.1955. godine u B., sa prebivalištem u B., naselje K. , državljanin CG , penzioner, završio srednju školu , otac četvoro djece, lošeg imovnog stanja, neosudjivan,
Kriv je

Što je:

Tokom juna 2022.godine, u B. , na kat.parceli br.284/1 KO Dobra Voda u naselju D. V., Opština B., svjestan svog djela i htio njegovo izvršenje, iako je znao da je njegovo djelo zabranjeno, kao investitor, započeo gradjenje, bez prethodno pribavljene gradjevinske dozvole, protivno odredbi čl.91. Zakona o planiranju prostora i izgradnji objekata („Sl.list Crne Gore“ br.64/17, 44/18, 63/18, 11/19 ı 82/20), na način što je započeo gradjenje dva objekta ( P+1) u osnovi dimenzija cca 150m2, kao i izlaske na krovove površine 9 m2,
-čime je izvršio krivično djelo - građenje objekta bez prijave i dokumentacije za građenje iz čl.326 a Krivičnog zakonika Crne Gore.

Pa mu sud primjenom čl. 4, 32, 36, 42, 52, 53 i 54 Krivičnog zakonika Crne Gore i čl. 369, 370 i 374 Zakonika o krivičnom postupku, i z r i č e
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se kazna neće izvršiti ukoliko okrivljeni u roku od 1 (jedne) godine i 6 ( šest) mjeseci od dana pravosnažnosti, ne učini novo krivično djelo.

Okrivljeni je dužan da plati troškove krivičnog postupka u iznosu od 30,00€ u roku od 8 dana od dana pravosnažnosti, pod prijetnjom izvršenja.

O b r a z l o ž e n j e
Optužnim predlogom Osnovnog državnog tužioca u Baru Kt br. 25/24 od 31.01.2024. godine stavljeno je na teret okrivljenom izvršenje krivičnog djela bliže opisanog u izreci presude. U završnoj riječi Savjetnik ODT-a je ostao pri optužnom predlogu i predložio da okrivljenog oglasi krivim i osudi po zakonu.

Okrivljeni je u svojoj odbrani naveo da u cijelosti priznaje izvršenje krivičnog djela koje mu se predmetnim optužnim predlogom stavlja na teret i pojasnio da je tačno da je započeo gradnju objekata na kat.parceli br.284/1 KO Dobra Voda, koja je u njegovom vlasništvu. Nije imao potrebnu dokumentaciju iz razloga što se prije početka izvodjenja radova obraćao nadležnim organima O. B., koji su mu rekli da tu ne postoji DUP. Žao mu je što je gradio bez dokumentacije, ali nije imao drugog izbora i ne bježi da plati državi sve što je potrebno.

Branilac okrivljenog je u završnoj riječi naveo da imajući u vidu činjenicu da je njegov branjenik priznao izvršenje krivičnog djela te da se primjereno vladao tokom postupka ne izbjegavajući obaveze ni pred ODT ni pred sudom a takodje uzimajući u obzir činjenicu da se radi o porodičnom čovjeku starije dobi, dugogodišnjem dijabetičaru, te njegovom obećanju i pred ODT i pred sudom da neće ponoviti krivično djelo, moli sud da ove činjenice uzme u obzir prilikom odmjeravanja kazne.

Okrivljeni je u završnoj riječi naveo da se pridružuje završnim riječima svog branioca.

U dokaznom postupku sud je pročitao zapisnik Ministarstva ekologije, prostornog planiranja i urbanizma – urbanističko gradjevinske inspekcije br. 121 – 4 – br – 336 od 18.12.2023.godine, pročitao rješenje Ministarstva ekologije, prostornog planiranja i urbanizma – direktorata za inspekcijski nadzor br. UPI 121 – 042 / 23 - 1732/1 od 19.12.2023.godine i izvod iz registra kaznenih evidencija Ministarstva pravde ljudskih i manjinskih prava KE. 101/24 od 19.03.2024.godine.

Iz zapisnika Ministarstva ekologije, prostornog planiranja i urbanizma – urbanističko gradjevinske inspekcije br. 121 – 4 – br – 336 od 18.12.2023.godine utvrdjuje se da je gradjevinsko urbanistički inspektor dana 18.12.2023.godine izvršio inspekcijski nadzor na kat.parceli br. 284/1 KO Dobra Voda, kojom prilikom je konstatovao da je M.Z. izvodio gradjevinske radove na objektima : 1. na objektu nepravilnog oblika , spratnosti P+1 dimenzija u osnovi cca 150 m2 i 2.na objektu nepravilnog oblika spratnosti P +1 dimenzija u osnovi cca 150 m2. U trenutku kontrole se nijesu izvodili gradjevinski radovi , nije konstatovano prisustvo radnika .

Iz rješenja Ministarstva ekologije, prostornog planiranja i urbanizma – direktorata za inspekcijski nadzor br. UPI 121 – 042 / 23 - 1732/1 od 19.12.2023.godine utvrdjuje se da se navedenim rješenjem zabranjuje okrivljenom M. Z. izvodjenje svih daljih gradjevinskih radova na objektima : 1. na objektu nepravilnog oblika, spratnosti P+1 dimenzija u osnovi cca 150 m2 i 2. na objektu nepravilnog oblika spratnosti P +1 dimenzija u osnovi cca 150 m2. koji se nalaze na kat.parceli 284/1 KO Dobra Voda, O. B., jer se isti grade bez prijave gradjenje i dokumentacije iz čl. 91 Zakona o planiranju prostora i izgradnju objekta.

Iz izvoda iz registra kaznenih evidencija Ministarstva pravde ljudskih I manjinskih prava KE. 101/24 od 19.03.2024.godine, se utvrdjuje da okrivljeni nije osudjivan.

Ocjenom izvedenih dokaza utvrđeno je da je okrivljeni izvršio krivično djelo koje mu se stavlja na teret, na način opisan u izreci presude.

Utvrđeno je da je okrivljeni tokom juna 2022.godine, u B. , na kat.parceli br.284/1 KO Dobra Voda u naselju Dobra Voda, O. B., svjestan svog djela i htio njegovo izvršenje, iako je znao da je njegovo djelo zabranjeno, kao investitor, započeo gradjenje, bez prethodno pribavljene gradjevinske dozvole, protivno odredbi čl.91.Zakona o planiranju prostora i izgradnji objekata („Sl.list Crne Gore“ br.64/17, 44/18, 63/18, 11/19 ı 82/20), na način što je započeo gradjenje dva objekta ( P+1) u osnovi dimenzija cca 150m2, kao i izlaske na krovove površine 9 m2.

Činjenično stanje je utvrđeno iz odbrane okrivljenog i iz zapisnika o inspekcijskom pregledu kojim je konstatovano zatečeno stanje na licu mjesta, nakon koga je donešeno i rješenje nadležnog Ministarstva koje potvrđuje navedeno.

Urbanističko-građevinski inspektor sačinio je zapisnik br. 121 – 4 – br – 336 od 18.12.2023.godine u kom je na detaljan način konstatovano stanje na terenu i to da je okrivljeni bez prethodno podnijete prijave i dokumentacije za građenje,na kat.parceli br. 284/1 KO Dobra Voda, izvodio gradjevinske radove - gradjenje dva objekta ( P+1) u osnovi dimenzija cca 150m2, kao i izlaske na krovove površine 9 m2. Ministarstvo ekologije, prostornog planiranja i urbanizma — Urbanističko-građevinski inspektor je u okviru svojih službenih ovlašćenja, donio posebno rješenje br. UPI 121 – 042 / 23 - 1732/1 od 19.12.2023.godine kojim se zabranjuje okrivljenom izvođenje građevinskih radova na građenju predmetnih objekta.

Okrivljeni je u svojoj odbrani priznao da je investitor građevinskih radova na kat.parceli 284/1 KO Dobra Voda, O.B., te da nije posjedovao potrebnu dokumentaciju za građenje.

Okrivljeni je postupao suprotno odredbi čl. 91 Zakona o uređenju prostora i izgradnji objekata kojim je propisano da investitor gradi objekat na osnovu prijave građenja i dokumentacije propisane ovim zakonom, uz navođenje potrebne dokumentacije.

Okrivljeni je krivično djelo izvršio sa direktnim umišljajem, jer je bio svjestan da je započeo građenje objekta bez prijave gradnje i podnošenja zakonom propisane dokumentacije.

Odlučujući se za krivičnu sankciju prema okrivljenom sud je cijenio sve olakšavajuće i otežavajuće okolnosti iz čl. 42 Krivičnog zakonika Crne Gore. Od olakšavajućih okolnosti sud je cijenio priznanje okrivljenog, njegove porodične prilike , da je otac četvoro djece, kao i njegov raniji život tj.da isti ranije nije osudjivan. Otežavajućih okolnosti na strani okrivljenog nije bilo. Imajući u vidu navedene olakšavajuće okolnosti, u nedostatku otežavajućih okolnosti ocijenjeno je da prema okrivljenom nije potrebno izricanje efektivne kazne zatvora, da će se izricanjem uslovne osude prema okrivljenom u potpunosti postići svrha izricanja uslovne osude i na taj način dovoljno uticati da ubuduće ne čini krivična djela.

Odluka o troškovima zasniva se na odredbi čl. 229 Zakonika o krivičnom postupku. Dosuđeni iznos se odnosi na troškove rada suda koji su određeni prema trajanju, složenosti krivičnog postupka i imovinskim prilikama okrivljenog.

Na osnovu izloženog odlučeno je kao u izreci presude.

OSNOVNI SUD U BARU

Dana 19.03.2024.godine
ZAPISNIČAR S U D I J A
Nataša Lalović Valentina Vuković
PRAVNA POUKA: Protiv ove presude može se izjaviti žalba Višem sudu u Podgorici u roku od 8 (osam) dana od dana prijema pismenog otpravka. Žalba se predaje ovom sudu u dva primjerka.

DNA: - 1 x spisi
- 1 x okrivljenom
- 1 x braniocu okrivljenog
- 1 x ODT