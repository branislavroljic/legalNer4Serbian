U IME CRNE GORE
K.br. 152/21
VIŠI SUD U PODGORICI, prvostepeni krivični po sudiji Mileni Matović, uz učešće samostalne referentkinje suda Slobodanke Novčić kao zapisničara, u predmetu protiv optuženog R.R., koga brane K.B., advokat iz P..., po zamjeničkom punomoćju Š.I., advokata iz N... i S.P. advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužilaštva u Podgorici Kt.br. 15/21 od 04.11.2021. godine, koju je na ročištu povodom odlučivanja o sporazumu o priznanju krivice zastupala Tanja Božović, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 12.07.2022 godine, donio je
P R E S U D U
Optuženi: R.R., JMBG ..., od oca S. i majke R., rođene S., rođen .... godine u Nikšiću, sa prebivalištem u N... - naselje B...T... br. ..., državljanin Crne Gore, završio srednju stručnu školu, neoženjen, bez djece, nezaposlen, lošeg imovnog stanja, neosuđivan
KRIV JE
Zato što je:

Dana 28.01.2021.godine, u N..., neovlašćeno prodao i neovlašćeno radi prodaje držao opojnu drogu marihuanu - supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl.list CG br. 41/2018), proglašena za opojnu drogu, a koja opojna droga u sebi sadrži supstancu tetrahidrokanabinol (THC) u koncentraciji iznad 0,, pri čemu je bio svjestan svog djela, htio njegovo izvršenje i znao da je isto zabranjeno, na način što je B.A. za novčani iznos od 5 eura prodao 0,342 grama opojne droge marihuane, sa kojim je prethodno putem telefona postigao dogovor da se nađu u blizini Ž... u mjestu R..., kao mjestu primopredaje opojne droge, a koju opojnu drogu je B. planirao da konzumira u vozilu sa svojim prijateljima, u čemu su ih spriječili policijski službenici CB Nikšić prilikom kontrole i oduzeli ovu opojnu drogu, a zatim i neovlašćeno radi prodaje držao u džepu od farmerica 0,931 gram opojne droge marihuane, koju opojnu drogu su pronašli i oduzeli policijski službenici CB Nikšić prilikom kontrole istog,
- čime je izvršio krivično djelo - neovlašćena proizvodnja, držanje i stavljanje u promet opojnih droga iz člana 300. st 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl.14,15, 32, 33, 36, 36a, 42, 45, i 46. Krivičnog zakonika Crne Gore, te odredbi čl. 226., 229., 303. i 374. Zakonika o krivičnom postupku
O S U Đ U J E
Na kaznu zatovra u trajanju od 6 (šest) mjeseci, koja kazna će se izvršavati tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se utvrđuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, uplati iznos od 148,50 eura na ime troškova isplaćenih sudskom vještaku za telekomunikacije po rješenju Višeg državnog tužilaštva u Podgorici Kt.br. 15/21 od 14.05.2021. godine, te na ime paušala Višem državnom tužilaštvu u Podgorici, iznos od 50,00 eura, ovo na račun Vrhovnog državnog tužilaštva broj 832-1187-31 i iznos od 50,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u količini od 0,931 gram koja opojna droga se ima uništiti po pravosnažnosti presude donijete na osnovu sporazuma o priznanju krivice.

Primjenom odredbe čl. 113. st.1 Krivičnog zakona Crne Gore, te odredbi čl. 482 Zakonika o krivičnom postupku.

Od optuženog R.R. ODUZIMA SE 5,00 € (pet eura), kao imovinska korist pribavljena izvršenjem krvičnog djela, koje iznos je dužan uplatiti na račun Budžeta CG, u roku od 15 dana od pravosnažnosti presude donijete na osnovu sporazumna o priznanju krivice.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 15/21 od 04.11.2021. godine, optuženom R.R., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz člana 300. st 1. Krivičnog zakonika Crne Gore.

Dana 11.07.2022. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 12.07.2022. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije CB Nikšić-Stanica policije, sačinjena dana 28.01.2021. godine, dvije potvrde Uprave policije CB Nikšić-Stanica policije o privremeno oduzetim predmetima od 28.01.2021. godine na ime D.M., dvije potvrde Uprave policije CB Nikšić o priremeno oduzetim predmetima od 28.01.2021. godine na ime R.R., iskaz svjedoka M.D., sa zapisnika Kt.br. 15/21 od 29.01.2021. godine, A.B. sa zapisnika Kt.br. 15/21 od 14.05.2021. godine, U.J. sa zapisnika Kt.br. 15/21 od 14.05.2021. godine i N.D. sa zapisnika Kt.br. 15/21 od 14.05.2021. godine, dva zapisnika Uprave policije - CB Nikšić - SKP o pretresanju pokretnih stvar, mobilnih telefona broj 57/21 od 04.03.2021. godine, službenu zabilješku Uprave policije CB Nikšić-SKP-Jedinica za borbu protiv droge Ku.br. 40/21 od 22.03.2021. godine, sačinjenu povodom pretresa mobilnih aparata i SIM kartica, vlasništvo R.R. i D.M., izvještaje Forenzičkog centra Danilovgradu o hemijskom vještačenju broj 442/21 od 05.03.2021. godine i broj 378/21 od 05.03.2021. godine i izvršio uvid u fotodokumentaciju koja je sastavni dio izvještaja, nalaz sudskog vještaka za oblast telekomunikacija P.B. od 03.05.2021. godine, izvod iz registra kaznenih evidencija Ministarstva pravde Crne Gore, broj 05/2-041-18762/21 od 15.12.2021. godine, zapisnik o pregovaranju Kt (sp)br. 58/22 od 11.07.2022. godine, zapisnik o priznanju krivice Kt.(sp)br. 58/22 od 11.07.2022. godine i sporazum o priznanju krivice Kt.(sp)br. 58/22 od 11.07.2022. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz člana 300. st 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog, sud je najprije u smislu čl. 42. Krivičnog zakonika Crne Gore, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti) u okviru zakonom propisanog minimuma i maksimuma za predmetno krivično djelo, pa je od olakšavajućih okolnosti na strani optuženog cijenio njegovu mladost (2000. godište), raniju neosuđivanost, priznanje izvršenja krivičnog djela, prihvatanje krivice za učinjeno krivično djelo, što je dovelo do efikasnosti okončanja postupka, pa po ocjeni suda napred navedene olakšavajuće okolnosti u svojoj ukupnosti, a u odsustvu otežavajućih okolnosti, predstavljaju naročito olakšavajuće okolnosti koje opravdavaju ublažavanje kazne optuženom ispod zakonom propisanog minimuma za predmetno krivično djelo, shodno čl. 45. i 46. Krivičnog zakonika Crne Gore, te je stoga kazna zatvora u trajanju od 6 (šest) mjeseci, a koja kazna će se shodno čl. 36a izdržavati u prostorijama u kojim optuženi stanuje srazmjerna stepenu krivice optuženog i težini počinjenog krivičnog djela, te će se istom postići svrha kažnjavanja iz čl. 32. Krivičnog zakonika Crne Gore, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno čl. 300. st. 7. u vezi čl. 75. Krivičnog zakonika Crne Gore sud je od optuženog R.R., oduzeo opojnu drogu marihuanu u količini od 0,931 gram koja se ima uništiti nakon pravosnažnosti presude donijete na osnovu sporazuma o priznanju krivice i za koje zakon predviđa obavezno oduzimanje.

Na osnovu čl. 113. st.1. Krivičnog zakonika Crne Gore, te odredbe čl. 482. Zakonika o krivičnom postupku od optuženog R.R., oduzeto je 5,00 (pet) eura, kao imovinska korist pribavljena izvršenjem krivičnog djela, a koji novac će biti uplaćen na račun Budžeta Crne Gore, u roku od 15 dana po pravosnažnosti presude donijete na osnu sporazuma o priznanju krivice, pod prijetnjom prinudnog izvršenja.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi predstavljaju nagradu za sudskog vještaka za telekomunikacije u iznosu od 148,50 eura, paušal Višem državnom tužilaštvu u Podgorici i sudski paušal, u iznosu od po 50,00 eura, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 12.07.2022.godine
Zapisničar S u d i j a
Slobodanka Novčić,s.r Milena Matović,s.r
PRAVNA POUKA:

Protiv ove presude nije dozvoljena žalba.

Tačnost otpravka ovjerava samostalna referentkinja suda
Slobodanka Novčić