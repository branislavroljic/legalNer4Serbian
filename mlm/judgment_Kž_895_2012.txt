Kž.br.895/12
Viši sud u Bijelom Polju, u vijeću sastavljenom od sudije Tofila Žujovića kao predsjednika vijeća i sudija Radoslava Konatara i Vidomira Boškovića kao članova vijeća, uz učešće zapisničara Mirjane Gačević, u krivičnom predmetu protiv okrivljenog S.S. iz B., zbog krivičnog djela teška kradja iz l. 240 st. 1 tač. 1 KZ, odlučujući po žalbi okrivljenog, izjavljenoj protiv presude Osnovnog suda u Plavu K.br.29/2012 od 03.10.2012.godine, na sjednici vijeća održanoj u prisustvu okrivljenog, a u odsustvu uredno obaviještenog VDT iz Bijelog Polja, dana 25.02.2013.godine, donio je
R J E Š E NJ E
UVAŽAVA SE žalba okrivljenog S.S., a povodom te žalbe i po službenoj dužnosti ukida se presuda Osnovnog suda u Plavu K.br.29/2012 od 03.10.2012.godine i predmet vraća prvostepenom sudu na ponovno sudjenje.

O b r a z l o ž e nj e
Presudom Osnovnog suda u Plavu K.br.29/2012 okrivljeni S.S. oglašen je krivim zbog krivičnog djela djela teška kradja iz l. 240 st. 1 tač. 1 KZ i osudjen na kaznu zatvora u trajanju od jedne godine. Istom presudom okrivljeni je obavezan na plašanje troškova krivičnog postupka u iznosu od 121,50 €, dok je oštećeni M. M. radi ostvarivanja imovinsko pravnog zahtjeva upućen je na parnicu.

Protiv te presude žalbu je izjavio okrivljeni, zbog bitne povrede odredaba krivičnog postupka, povrede Krivičnog zakonika, pogrešno i nepotpuno utvrdjenog činjeničnog stanja i odluke o kazni, sa predlogom da se usvoji žalba okrivljenog i ukine prvostepena presuda i predmet vrati na ponovni postupak i odlučivanje.

Odgovora na žalbu nije bilo.

Shodno čl.460 ZKP-a, spisi predmeta su dostavljeni VDT-u, u Bijelom Polju, na razmatranje i predlog. VDT u Bijelom Polju, podneskom Ktž.br.810/12 od 21.12.2012.godine, stavilo je predlog da se žalba okrivljenog odbije kao neosnovana i potvrdi presuda Osnovnog suda u Plavu.

Na sjednicu vijeća pristupio je okrivljeni, dok uredno obaviješteno VDT u Bijelom Polju nije prisustvovalo sjednici vijeća.

Nakon razmatranja pobijane presude, navoda žalbe i sadržine spisa predmeta Osnovnog suda u Plavu K.br.29/2012, pazeći po službenoj dužnosti na povrede zakona u smislu čl.398 ZKP-a, Viši sud je našao da je žalba okrivljenog osnovana, a da povodom te žalbe i po službenoj dužnosti treba ukinuti prvostepenu presudu, jer je donesena uz učenjenu bitnu povredu odredaba krivičnog postupka iz čl. 386 st. 1 tač. 8 ZKP. Naznačene nepravilnosti na koje sud pazi po službenoj dužnosti sadržane su kroz nerazumljivost izreke prvostepene presude i njene protivurječnosti sa razlozima. Istovremeno osnovana je žalba okrivljenog u dijelu gdje se presuda napada da nema dovoljne razloge u odnosu na ocjenu vjerodostojnosti protivurječnih dokaza, prije svega iskaza svjedoka Ćirković Samira.

Nerazumljivost izreke prvostepene presude ogleda se u tome što je u istoj nakon uvodnog dijela presude označeno:

Čime je izvršio krivično djelo teška kradja iz čl. 240 st. 1 tač. 1 Krivičnog zakonika Crne Gore, a nakon toga, pa ga sud za izvršeno krivično djelo na osnovu navedenog zakonskog propisa, te primjenom čl. 4,32,36,42 KZ CG i čl. 374 ZKP... a potom se konstatuje kriv je, što je, nakon čega slijedi činjenični sadržaj izreke presude, pravna kvalifikacija, kazna, odluka o troškovima i o imovinsko pravnom zahtjevu. Ova nepravilnost sadržana je i u izvorniku presude, pa se sa sigurnošću ne može zaključivati šta je prvostepeni sud želio da predstavi dvostrukim označavanjem krivičnog djela i članova krivičnog zakonika, koje je primjenjivao. Ovakva nepravilnost čini izreku prvostepene presude nerazumljivom i neurednom i predstavlja razlog za ukidanje prvostepene presude kod postojanja i drugih bitnih povreda odredaba krivičnog postupka. Prvostepeni sud nalazi za utvrdjenim koje je stvari okrivljeni oduzeo od oštećenog i njihovu vrijednost, ali bez obzira na to oštećenog upućuje na parnični postupak, što prvostepenu presudu čini protivurječnom sa razlozima. Prvostepeni sud nije ovlašćen da nepotrebno proizvodi parnični postupak ukoliko su utvrdjene sporne činjenice, a u konkretnom slučaju po nalaženju prvostepenog suda jesu, jer je to sadržano u izreci presude, pa samim tim nije bilo razloga da se oštećeni upućuje na parnični postupak, jer bi se time dovelo u pitanje pravilnost utvrdjenog i sadržanog u izreci presude u odnosu na vrijednost oduzetih stvari i dopustila mogućnost eventualnog drugačijeg utvrdjivanja visine štete u parničnom postupku. Oštećeni je mogao da se izjasni da ne traži povraćaj oduzetih stvari ili njihovu protivuvrijednost, čime ne bi bilo njegovog imovinskog pravnog zahtjeva ili da isti opredijeli u skladu sa utvrdjenim u krivičnom postupku, a ukoliko smatra da je šteta veća od utvrdjene u tom slučaju bi isti bio upućen na parnični postupak u odnosu na neutvrdjeni dio svog imovinsko pravnog zahtjeva.

U dokaznom postupku prvostepeni sud je pročitao iskaz svjedoka Ćirković Samira, ali na zapisniku o glavnom pretresu nije sadržano da se okrivljeni saglasio sa čitanjem zapisnika sa iskazom saslušanog svjedoka, što je neophodno obzirom na načelo neposrednosti i obzirom na odredbe čl. 356 ZKP kojima su propisani izuzeci od neposrednog izvodjenja dokaza. Saslušanje ovog svjedoka je od izuzetne važnosti obzirom na odbranu okrivljenog i činjenicu da je ovaj svjedok u istražnom postupku saslušan površno, te bi njegovo saslušanje na glavnom pretresu imalo odlučujući značaj u smislu zaključivanja da li je okrivljeni izvršilac krivičnog djela stavljenog mu na teret optužnim aktom. Prvostepeni sud nije u dovoljnoj mjeri dao ocjenu iskaza svjedoka koji je pročitan sa zapisnika iz istražnog postupka, uz dovodjenje u vezu sa odbranom okrivljenog, a što je obaveza prvostepenog suda.

U ponovnom postupku prvostepeni sud će otkloniti nepravilnosti na koje je ukazano, izvešće dokaze koje je izveo ranije, s tim što će istrajati na pronalaženju svjedoka Ć. S. i njegovom saslušanju, jer je iskaz tog svjedoka od krucijalnog značaja, tim prije što u dosadašnjem toku postupka sem jednog mobilnog telefona nijesu prikupljeni drugi dokazi na kojima bi se sa izvjesnošću mogla zasnovati odgovarajuća sudska odluka. Izvedene dokaze cijeniće u kontekstu sa odbranom okrivljenog o čemu će dati ocjenu vjedostojnosti naročito protivurječnih dokaza uz izjašnjenje koje činjenice iz kojih razloga uzima kao dokazane ili nedokazane.

Na osnovu odredbe čl.407 ZKP-a, a sa naprijed naznačenih razloga, odlučeno je kao u izreci presude.

VIŠI SUD U BIJELOM POLJU
Dana,25.02.2013.godine
Zapisničar, PREDSJEDNIK VIJEĆA – SUDIJA
Mirjana Gačević,s.r. Tofil Žujović,s.r.