CRNA GORA
OSNOVNI SUD U NIKŠIĆU

K. br.269/2015
Dana 07.12.2015.godine
U IME CRNE GORE
OSNOVNI SUD U NIKŠIĆU, kao prvostepeni krivični, sudija pojedinac Đuričković Igor, uz sudjelovanje namještenika Papović Budimirke kao zapisničara, rješavajući u krivičnom predmetu okrivljenog Ć.P.a iz Nikšića, zbog krivičnog djela zlostavljanje iz člana 166a stav 1 KZ CG, postupajući po optužnom predlogu ODT Nikšić Kt.br.83/14 od 28.03.2014. godine i ukidnom rješenju Višeg suda u Podgorici Kž.br.541/15 od 23.04.2015.godine, nakon javnog glavnog pretresa održanog dana 03.12.2015.godine, u prisustvu zamjenika ODT-a u Nikšiću Sinđić Vanje, okrivljenog i njegovih branilaca M. D. advokata iz Nikšića i Š I advokata iz Nikšića, donio je i dana 07.12.2015.godine i javno objavio

P R E S U D U
Okrivljeni:

Ć.P., JMBG:, od oca V i majke D, rođene M, rođen. godine u Nikšiću, sa prebivalištem u Nikšiću-ulica IV C. državljanin Crne Gore, službenik Agencije za nacionalnu bezbjednost CG, oženjen, otac dvoje djece, srednjeg imovnog stanja, ranije neosuđivan
-Na osnovu člana 373 stav 1 tačka 2 ZKP-a
OSLOBAĐA SE OD OPTUŽBE
Da je:

Dana 26.03.2013.godine i dana 27.03.2013.godine, svjestan svog djela čije je izvršenje htio, prema oštećenom K. R., koji je tokom 1991./92. godine kao oficir JNA učestvovao na dubrovačkom ratištu, postupio na način nakoji se vrijeđa ljudsko dostojanstvo, tako što je sa mobilnog telefona marke A., IMEI broj 356080046994980 i SIM kartice sa brojem mobilnog telefona 067 403 659, na broj mobilnog telefona oštećenog Komar Radovana 067 920 3 244, poslao sedam SMS poruka, i to dana 26.03.2013.godine, u terminu od 12:34 do 20:37 časova sljedeće SMS poruke: “Pozdrav od Mata iz Dubrovnika”, “Stipe te pozdravlja iz Cavtata”, “Kad ćeš vratiti ono zlato i centralu”, “Ima li koji međed kume”, a dana 27.03.2013.godine u terminu od 05:59 do 06:15 časova SMS poruke: “Šta sad mutiš u mirnodopskom stanju” i “Sanjaš li Konavle kume”, kojim SMS porukama je povrijedio ljudsko dostojanstvo oštećenog Komar Radovana,
- čime bi izvršio krivično djelo zlostavljanje iz člana 166a stav 1 Krivičnog zakonika Crne Gore
Troškovi krivičnog postupka u iznosu od 195,36 eura padaju na teret budžetskih sredstava ovoga suda.

O b r a z l o ž e n j e
Osnovno državno tužilaštvo u Nikšiću svojim optužnim predlogom Kt.br.83/14 od 28.03.2014.godine, stavilo je na teret okrivljenom Ć.P.u izvršenje krivičnog djela zlostavljanje iz člana 166a stav 1 KZ CG, koje je činjenično opisano u izreci presude. Zamjenik ODT-a Sinđić Vanja, koja je zastupala optužni akt na glavnom pretresu, u svojoj završnoj riječi ostala je pri navodima podnijetog optužnog akta i predložila sudu da okrivljenog oglasi krivim zbog izvršenja krivičnog djela koje mu je stavljeno na teret optužbom i osudi po zakonu.

Okrivljeni Ć.P. u svojoj odbrani datoj u prethodnom postupku i na glavnom pretresu, negirajući izvršenje krivičnog djela koje mu je stavljeno na teret optužbom, u bitnom je naveo da je početkom januara mjeseca 2013.godine od operatera mobilne telefonije- preduzeća Crnogorski telekom AD preuzeo post-paid paket sa šest SIM kartica sa brojevima mobilnih telefona, od kojih se neki vode na ime njegove supruge Ćorović Sonje, a neki na ime njegov. dao na korišćenje svom šuri K. S. i članovima njegove porodice. Naveo je i da što se tiče činjenice da je dana 01.04.2013. godine, kartica sa navedenim brojem telefona aktivirana u mobilnom telefonu marke Alkatel, IMEI broj 356080046994980, može da kaže da je predmetna SIM kartica i taj telefon u to vrijeme bio kod njega i da je navedenu SIM karticu u tom telefonskom aparatu vjerovatno aktivirao neko od članova njegove porodice ili on lično, ali da se toga ne može sjetiti. Pojasnio je da je predmetni telefon marke Alkatel negdje krajem marta ili početkom aprila mjeseca došao u njegov posjed tako što su ga njegova djeca pronašla u dvorištu OŠ Luka Simonović i nakon toga mu taj telefon predala dok se on nalazio u dvorištu te škole, da bi zatim on djecu koja su se tu zatekla pitao da li je neko od njih izgubio taj telefon i pošto se niko nije javljao on je taj telefon odnio i ostavio u svojoj kući. Istakao je i da u tom pronađenom telefonu marke Alkatel nije bilo SIM kartica, da se radilo o mobilnom telefonu koji je mogao da koristi dvije SIM kartice i da je isti bio oštećen, jer poklopac nije mogao da se priljubi uz displej telefona, a postojala su i oštećenja u dijelu gdje se stavlja SIM kartica u telefon, kao i da je on taj telefon držao u svom stanu sve do dana 18.12.2013.godine, kada mu je isti oduzet od strane službenika Uprave policije CG CB Nikšić i da predmetni mobilni telefon od momenta kada je on došao u posjed istog do momenta kada mu je oduzet od strane službenika Uprave policije CG nije mogao doći u posjed nekog drugog lica osim članova njegove porodice ili porodice njegovog brata Nenada koji živi u selu M.. Takođe je naveo da nikada nije koristio SIM karticu sa brojem telefona 067-403-659, da mu taj broj nije poznat i da ne poznaje oštećenog K. R., ali da mu je poznata bila činjenica da je isti bio učesnik u ratnim dešavanjima tokom 1991. godine, jer je i on tada bio na ratištu, ali da mu nije poznato koja je zaduženja oštećeni imao u to vrijeme, tako da ne postoji ni jedan razlog ili povod zbog kojeg bi on oštećenom Komar Radovanu upućivao bilo kakve poruke, pa ni poruke neprimjerene sadržine koje su navedene u optužnom aktu ODT Nikšić, jer sa oštećenim nikada nije imao bilo kakav profesionalni ili lični kontakt, niti konflikt. Odgovarajući na pitanja postavljena na glavnom pretresu okrivljeni je istakao da mu je kao službeniku Agencije za nacionalnu bezbjednost CG poznato da se dosta jednostavno može otkriti IMEI broj telefona u kojem je korišćena neka SIM kartica kada se sa tog telefona, odnosno SIM kartice korišćene u telefonu, upućuju neki pozivi ili poruke neprimjerne sadržine i naveo da se nikada nije bavio lovom, niti je sa tom djelatnošću on ili neki član njegove uže ili šire porodice, uključujući i njegovog rođenog brata Nenada imao bilo kakvog kontakta.

U svojoj završnoj riječi okrivljeni je, ostajući pri svojoj odbrani, lično i preko svojih branilaca, istakao da smatra da u toku predmetnog krivičnog postupka nije dokazano da je izvršio krivično djelo koje mu je stavljeno na teret optužbom i u konačnom predložio sudu da ga oslobodi od optužbe.

Sud je na glavnom pretresu u dokaznom postupku pročitao potvrdu Uprave policje CG CB Nikšić Pu.br.336/13 od 18.12.2013.godine o privremenom oduzimanju predmeta od okrivljenog, pročitao dopis preduzeća Crnogorski telekom AD podgorica broj 04-18159 od 16.09.2014.godine, dopis preduzeća M-tel DOO Podgorica broj 23911 od 12.09.2014.godine i dopis preduzeća Telenor DOO Podgorica broj 0801-7817 od 16.09.2014.godine, neposredno saslušao u svojstvu svjedoka oštećenog K. R. neposredno saslušao svjedoke K. S. i K. J. na saglasan predlog stranaka pročitao nalaz i mišljenje vještaka telekomunikacija i elektronike B. P. dat po nalogu suda i pročitao izvod iz kaznene evidencije za okrivljenog izdat od Ministarstva pravde CG.

Analizirajući provedene dokaze pojedinačno i u njihovoj međusobnoj povezanosti, dovodećih ih u vezu sa navodima optužbe i odbranom okrivljenog, sud je utvrdio da se na osnovu dokaza provedenih u toku predmetnog krivičnog postupka ne može na nesumnjiv način utvrditi da je okrivljeni Ć.P. izvršio krivično djelo koje mu je stavljeno na teret optužbom, pa je okrivljenog oslobodio od optužbe iz sljedećih razloga:

Krivično djelo zlostavljanje iz člana 166a stav 1 KZ CG čini onaj ko zlostavlja drugog ili prema njemu postupa na način na koji se vrijeđa ljudsko dostojanstvo.

Oštećeni K. R. u svom svjedočkom iskazu u bitnom je istakao da je dana 26.03. i 27.03.2013. godine, na svoj broj mobilnog telefona 067-920-3244 dobio više SMS poruka neprimjene sadržine i da je u ta dva dana pored ostalih dobio i sedam SMS poruka koje su glasile: “Sanjaš li Konavle kume”, “Za koga sada radiš kume”, “Šta sada mutiš u mirnodopskom stanju”, “Kad ćeš vratiti ono zlato u centralu”, “Stipe te pozdravlja iz Cavtata”, “Pozdrav od Mate iz Dubrovnika”, “Ima li koji međed kume” i da je sve te poruke dobio sa broja mobilnog telefona 067-403-659. Pojasnio je da je nesporna činjenica da je tokom 1991. i 1992. godine, kao oficir tadašnje JNA, bio učesnik ratnih zbivanja na teritoriji bivše SFRJ i da je zbog toga navedene poruke doživio kao prijetnju, odnosno dio koordiniranog terorističkog napada na njegovu ličnost u cilju ućutkivanja i sprječavanja njegovog daljeg javnog djelovanja na uspostavljanju novog koncepta upravljanja i korišćenja privrednih resursa u vezi sa uzgojem divljači i lovištima u vidu objavljivanja stručnih publikacija i slično, koji koncept se razlikovao od koncepta zvaničnog L. udruženja CG, kojom djelatnošću se on bavio u periodu prije kritičnih događaja i zbog koje javne djelatnosti je tokom marta i aprila mjeseca 2013. godine prema njemu preduzeto više radnji zastrašivanja u vidu ostavljanja mrtvih životinja u blizini njegove kuće, letaka sa prijetećim sadržajem, metaka od lovačke i bojeve municije i ispisivnje grafita duž magistralnog puta Nikšića-Vilusi, te da su te poruke kod njega izazvale i osjećaj ugrožene bezbjednosti njega i članove njegove porodice i ugrozile njegovo ljudsko dostojanstvo. Naveo je i da što se tiče konkretnih SMS poruka u njima nema ništa istinito, jer je on tokom 1991. godine i 1992. godine, kao pukovnik JNA, učestvovao u vojnim operacijama na teritoriji BiH, ali da nikada nije učestvovao u vojnim operacijama na teritoriji R. H.odnosno D., Cavtata i Konavala. Odgovarajući na pitanja postavljena na glavnom pretresu oštećeni Komar Radovan je naveo da je predmetne SMS poruke doživio prije svega kao dio jedne šire kampanje njegovog zastrašivanja i ućutkivanja, odnosno vrstu pritiska da ne nastavlja sa svojim društvenim radom, tako da u tom pravcu može da kaže da, s obzirom na činjenicu da on kao pripadnik JNA sa jedinicama kojima je komandovao, za vrijeme trajanja ratnih dejstava tokom 1991. i 1992.godine nije bio na teritoriji D., Cavtata i Konavala, te poruke nijesu povrijedile njegovo ljudsko dostojanstvo kao čovjeka koji je u to virjeme bio oficir JNA, već da je te poruke shvatio kao dio akcije koja je za cilj imala njegovo zastrašivanje i atak na njegovu ličnost. U odgovoru na postavljena pitanja oštećeni je naveo i da ne želi da se izjašnjava o tome kako je svaka SMS poruka pojedinačno uticala na njega i da okrivljenog Ć.P.a nikada u životu prije početka predmetnog krivičnog postupka nije vidio, da do tada sa okrivljenim nije imao bilo kakvog kontakta, kao i da ne poznaje rođenog brata Ć.P.a Ćorović Nenada.

Svjedok K. S. u svom iskazu u bitnom je naveo da je okrivljeni Ć.P. njegov zet i da je prije otprilike dvije godine okrivljeni njemu i njegovoj supruzi dao na korišćenje SIM karticu sa brojem telefona 067-911-3697, koja se koliko je njemu poznato vodi na ime D. Ć.-majke okrivljenog i da im je okrivljeni taj broj ustupio jer je isti umrežen, tako da se sa njega mogu koristiti povlastice u vidu besplatnih telefonskih razgovora sa određenim brojevima telefona, što je njima odgovaralo zbog komunikacije sa djecom koja studiraju u Podgorici. Istakao je i da se ne može tačno sjetiti kada im je okrivljeni ustupio tu SIM karticu, ali da misli da je u pitanju bio kraj aprila ili maj mjesec 2013. godine i da je od momenta kada su počeli da koriste tu SIM karticu njegova supruga istu koristila u mobilnom telefonu marke Nokia starije proizvodnje, a da je u međuvremenu ona promijenila taj telefon, tako da sada za tu SIM karticu koristi mobilni telefon koji je takođe marke Nokia, ali malo novije proizvodnje od prethodnog, tako da SIM kartica sa navedenim brojem telefona od kada je kod njega i njegove supruge nikada nije korišćena u nekom mobilnom telefonu marke Alkatel. Izjasnio se i da ne zna da li je SIM karticu sa navedenim brojem telefona prije nego što je ustupljena njemu i njegovoj supruzi koristio okrivljeni Ć.P. ili neko od članova njegove porodice, da mu nije poznat broj telefona 067-403-659 i da on, koliko se sjeća, nikada nije komunicirao sa bilo kim preko tog broja mobilnog telefona. Odgovarajući na pitanja postavljena na glavnom pretresu imenovani svjedok je naveo da ne zna na pamet broj mobilnog telefona koji koristi okrivljeni Ć.P., ali da isti ima upisan u memoriji svog mobilnog telefona i da koliko je njemu poznato okrivljeni Ć.P. koristi samo jedan broj mobilnog telefona.

Svjedokinja K. J. u svom iskazu u bitnom je istakla da je koliko se sjeća, negdje krajem aprila ili početkom maja mjeseca 2013 godine, od porodice okrivljenog Ć.P.a, koji je zet-suprug rođene sestre njenog supruga dobila na korišćenje SIM karticu sa brojem mobilnog telefona 067-911-3697, koja se vodi na ime Ć. D.-majke okrivljenog i da od tada ona tu SIM karticu neprekidno koristi i plaća mjesečne račune za taj broj mobilnog telefona, jer joj ta kartica omogućava određene povoljnosti u telefonskim komunikacijama i da je od kada je počela da koristi tu SIM karticu za korišćenje iste upotrebljavala mobilne telefone marke Nokia i to u početku jedan mobilni telefon marke Nokia starije proizvodnje, a u posljednje vrijeme telefon marke Nokia novije proizvodnje, koji može da koristi dvije SIM kartice istovremeno. Istakla je i da njoj nije poznato da je okrivljeni Ć.P. ili neko od članova njegove porodice SIM karticu sa navedenim brojem telefona koristio prije nego što je okrivljeni tu SIM karticu dao na korišćenje njoj i njenom suprugu, da je ona tu karticu u međuvremenu prevela na svoje ime i da njoj nije poznat broj telefona 067-403-659 i da ona, koliko se sjeća, nikada nije sa nekim komunicirala na taj broj mobilnog telefona.

Na osnovu interpretiranih i ostalih provedenih dokaza sud je utvrdio sljedeće činjenice:

Uvidom u spise predmeta utvrđeno je da okrivljeni Ć.P. koristi broj mobilnog telefona 067/180-274, jer je taj broj mobilnog telefona kao svoj broj okrivljeni naveo dajući svoje lične podatke prilikom saslušanja u svojstvu osumnjičenog pred zamjenikom ODT-a u Nikšiću na zapisniku Kt.br.83/14 od 07.03.2014.godine.

Potvrdom Uprave policije CG CB Nikšić, o privremenom oduzimanju predmeta od okrivljenog od 18.12.2013. godine, utvrđeno je da je ovlašćeni policijski službenik navedenog datuma od okrivljenog Ć.P.a oduzeo mobilni telefon marke Alkatel, IMEI broj 356080046994980, u kojem nije bilo SIM kartica.

Kazivanjem okrivljenog Ć.P.a i iskazima svjedoka K. S. i K. J. utvrđeno je da je početkom 2013.godine okrivljeni bio u posjedu SIM kartice sa brojem mobilnog telefona 067-911-3697, koja se vodi na ime majke okrivljenog Ć. D., kao i da okrivljeni SIM karticu sa navedenim brojem mobilnog telefona tokom aprila ili maja mjeseca 2013.godine dao na korišćenje porodici svog šure-svjedoka Krunić Svetozara.

Nalazom i mišljenjem stalnog sudskog vještaka elektronike i telekomunikacija Boljević Predraga, koji je sud cijenio kao jasan stručan i objektivan jer je isti dat po pravilima struke i na osnovu listing telefonskog saobraćaja dostavljenih od operatera mobilne telefonije Crnogorski telekom AD Podgorica, utvrđeno je da je sa broja mobilnog telefona 067-403-659, pri čemu je SIM kartica sa navedenim brojem telefona bila aktivirana u mobilnom telefonu IMEI broj 356080046994980, na broj telefona oštećenog K. R. 067-920-3244 dana 26.03.2013. godine, u periodu od 12:34 časova do 12:42 časova, upućeno tri SMS poruke, i da je dana 27.03.2013. godine u periodu od 05:59 časova, do 20:37 časova upućeno četiri SMS poruke. Navedenim nalazom i mišljenjem utvrđeno je i da je u mobilnom telefonu sa navedenim IME brojem dana 01.04.2013. godine u periodu od 17:48:04 časova do 17:48:33 bila aktivirana SIM kartica sa brojem telefona 067-911-3697 i da je sa tog broja mobilnog telefona ukupno poslato sedam SMS poruka na jedan broj mobilnog telefona i jednu internet službu za razmjenu SMS poruka, kao i da u periodu od dana 18.12.2013. godine, pa unazad u mobilnom telefonu sa IMEI brojem 3560800469949980 nije zabilježeno korišćenje telefonskog broja koji je u vlasništvu okrivljenog Ć.P.a .

Iskazom oštećenog K. R. utvrđeno je da je oštećeni tokom dana 26.03. i 27.03.2013. godine, dobio sedam SMS porukasa broja telefona 067-403-659 na svoj broj mobilnog telefona 067-920-3244 i da se radilo o porukama sljedeće sadržine: “Sanjaš li K. kume”, “Za koga sada radiš kume”, “Šta sada mutiš u mirnodopskom stanju”, “Kad ćeš vratiti ono zlato u centralu”, “Stipe te pozdravlja iz Cavtata”, “Pozdrav od Mate iz Dubrovnika” i “Ima li koji međed kume”.

Imajući u vidu navedene činjenice, prvenstveno navode nalaza i mišljenja stalnog sudskog vještaka elektronike i telekomunikacija B. P. da u listinzima telefonskog saobraćaja za mobilni telefon marke Alkatel IMEI broj 356080046994980 u vrijeme kada je oštećeni K. R. dobio sporne SMS poruke, dakle dana 26.03.i 27.03.2013. godine, kao i u periodu prije navednog datuma nije zabilježeno korišćenje SIM kartice sa brojem telefona 067-911-3697 za koju je kazivanjem okrivljenog i svjedoka Krunić Svetozara i Krunić Jadranke utvrđeno da je početkom 2013.godine, sve do kraja aprila ili početka maja mjeseca 2013. godine bila u posjedu okrivljenog Ć.P.a, sud nalazi da nema pouzdanih dokaza na osnovu kojih bi se moglo utvrditi da je navedeni telefon marke Alkatel bio u posjedu okrivljenog Ć.P.a prije dana 01.04.2013. godine, kada je po nalazu i mišljenju vještaka elektronike i telekomunikacija u predmetnom telefonu marke Alkatel aktivirana SIM kartica sa brojem telefona 067-911-3697. Naime, okrivljeni je u svojoj odbrani tvrdio da je u posjed predmetnog mobilnog telefona došao tako što su ga njegova djeca pronašla u dvorištu OŠ L. S. u Nikšiću, jednog dana krajem marta ili početkom aprila mjeseca 2013. godine, što pri činjenici da su 28.03.; 29.03. i 01.04.2013. godine, bili radni dani, dakle dani u kojima je navedena škola normalno radila i opšte poznatoj činjenici svim građanima Nikšića da se u krugu navedene osnovne škole, koja se nalazi u centru grada, nalaze otvoreni sportski tereni za fudbal i košarku na kojima se svakodnevno okuplja veći broj djece i omladine, upućuju na zaključak da se na osnovu provedenih materijalnih dokaza ne može demantovati kazivanje okrivljenog Ć.P.a u pogledu načina i vremena kada je okrivljeni došao u posjed predmetnog mobilnog telefona marke Alkatel, odnosno da se na osnovu provedenih dokaza u predmetnom postupku ne može na nesumnjiv način utvrditi da je mobilni telefon marke Alkatel, IMEI broj 356080046994980, bio u posjedu okrivljenog Ć.P.a dana 26. i 27.03.2013. godine, kada su sa SIM kartice sa brojem telefona 067-403-659, koja je korišćena u tom mobilnom telefonu marke Alkatel, upućene sporne SMS poruke na broj telefona oštećenog K. R. ..

Takođe, na zaključak da okrivljeni Ć.P. nije lice koje je dana 26. i 27.03.2013.godine oštećenom K. R. uputilo SMS poruke čija je sadržina navedena u izreci presude, po mišljenju suda upućuje i činjenica da je okrivljenom kao službeniku Agencije za nacionalnu bezbjednost CG, po sopstvenom kazivanju, bilo poznato da se dosta jednostavno može otkriti IMEI broj telefona u kojem je korišćena neka SIM kartica kada se sa tog telefona, odnosno SIM kartice korišćene u telefonu, upućuju neki pozivi ili poruke neprimjerne sadržine i na taj način saznati identitet korisnika tog mobilnog telefona, što je po mišljenju suda poznato svim građanima koji su prosječno upućeni u računarsku tehnologiju koju koriste mobilni telefoni i mreže operatera mobilne telefonije. Kod ovakvog stanja stvari, logično bi bilo da ako je okrivljeni Ć.P. bio lice koje je koristeći mobilni telefon marke Alkatel, IMEI broj 356080046994980 dana 26. i 27.03.2013.godine oštećenom Komar Radovanu uputilo spornih sedam SMS poruka, čija je sadržina navedena u izreci presude, nakon upućivanja tih poruka navedeni telefonski aparat uništi ili sakrije i na taj način onemogući da se dođe do njegovog identiteta kao izvršioca tih radnji, a ne da, kao što je okrivljeni Ć.P. to učinio, sporni telefon nastavi da drži kod sebe, zatim lično ili preko članova svoje porodice u istom aktivira SIM karticu sa brojem telefona 067-911-3697, koja se vodi na ime njegove majke Ć. D. i da i nakon toga u narednih osam mjeseci nastavi da drži taj mobilni telefon, sve do dana 18.12.2013.godine, kada ga je okrivljeni predao službenicima Uprave policije CG CB Nikšić.

Takođe, po ocjeni suda, na osnovu dokaza provedenih u toku predmetnog krivičnog postupka nije se moglo na nesumnjiv način utvrditi koje je tri konkretno, od predmetnih ukupno sedam SMS poruka oštećeni Komar Radovan na svoj broj mobilnog telefona 067/930-3244, sa broja mobilnog telefona 067/403-659 dobio dana 26.03.2013.godine, a koje četiri konkretno, od predmetnih ukupno sedam SMS poruka, je oštećeni Komar dobio dana 27.03.2013.godine, jer se oštećeni nije mogao izjasniti na te okolnosti, a nalazom i mišljenjem vještaka telekomunikacija i elektronike B. P. utvrđeno je da su dana 26.03.2013.godine sa broja telefona 067/403-659 na broj telefona oštećenog upućene četiri SMS poruke, a dana 27.03.2013.godine tri SMS poruke, bez navođenja sadržine istih, ali se sud, imajući u vidu opisano stanje stvari u predmetnom postupku u pogledu donošenja odluke o krivici okrivljenog, nije dodatno bavio utvrđivanjem kada je tačno svaka pojedinačno od predmetnih SMS poruka upućena na broj mobilnog telefona oštećenog Komar Radovana, smatrajući da je utvrđivanje tih činjenica nepotrebno za presuđenje ove krivično pravne stvari.

Imajući u vidu navedeno, cijeneći pri tom odredbu člana 3 stav 3 ZKP-a, koja propisuje da je, ako i nakon pribavljanja svih raspoloživih dokaza i njihovog izvođenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog zakonika ili Zakonika o krivičnom postupku, sud dužan da donese odluku koja je povoljnija za okrivljenog, sud je našao da se na osnovu dokaza provedenih u toku predmetnog krivičnog postupka ne može na nesumnjiv način utvrditi da je okrivljeni Ć.P. izvršio krivično djelo koje mu je stavljeno na teret optužbom i na osnovu člana 373 stav 1 tačka 2 Zakona o krivičnom postupku okrivljenog oslobodio od optužbe, smatrajući da u toku predmetnog krivičnog postupka nije dokazano da je imenovani okrivljeni izvršio krivično djelo zlostavljanje iz člana 166a stav 1 KZ CG na način, u vrijeme i na mjestu kako je to okrivljenom bilo stavljeno na teret optužnim predlogom ODT Nikšić i da ne postoje drugi dokazi čije bi provođenje rezultiralo donošenjem drugačije odluke o krivici okrivljenog u predmetnom postupku.

Za napomenuti je da po mišljenju suda, čak i u slučaju da provedeni dokazi nesumnjivo ukazuju na okrivljenog Ć.P.a kao lice koje je oštećenom Komar Radovanu poslalo SMS poruke navedene u izreci presude, okrivljeni u predmetnom krivičnom postupku ne bi mogao biti oglašen krivim zbog izvršenja krivičnog djela zlostavljanje iz člana 166a stav 1 KZ CG, jer predmetne SMS poruke u konkretnom slučaju ne mogu predstavljati radnju izvršenja navedenog krivičnog djela. Naime, sam krivično-pravni pojam zlostavljanja podrazumijeva nehumano postupanje prema nekom licu koje prevazilazi okvire svakog nehumanog odnosa i pretvara se u nanošenje psihičkog ili fizičkog bola drugome ili povrijeđivanja ljudskog dostojanstva, pri čemu načini takvog ponašanja mogu biti različiti, dakle mogu se izvršiti i verbalno-vrijeđanjem ili djelovanjem na tijelo drugog lica (na primjer: čupanjem za kosu, čupanjem za nos i uši ili šamaranjem ili sličnom radnjom). U slučaju kada je radnja predmetnog krivičnog djela izvršena vrijeđanjem nepohodno je ta radnja ima karakter uvrede, odnosno omalovažavanja časti i ugleda oštećenog i da takva radnja proizvede posljedicu u vidu vrijeđanja ljudskog dostojanstva oštećenog, koja posljedica se od strane suda utvrđuje u zavisnosti od objektivnih okolnosti, uzimajući pri tom u obzir i subjektivni odnos oštećenog. U konkretnom slučaju sporne SMS poruke u sebi ne sadrže direktno vrijeđanje oštećenog K. R., već iste sadrže pominjanje imena nekih lica i događaja, koja se u njihovom kontekstu mogu protumačiti kao neka vrsta “podsjećanja” oštećenog na njegovo navodno učešće na dubrovačkom ratištu tokom 1991. i 1992. godine, za koje SMS poruke se oštećeni K. R. na glavnom pretresu izjasnio da mu nijesu povrijedile ljudsko dostojanstvo kao tadašnjeg pripadnika i oficira JNA, jer on kao oficir JNA tokom 1991. i 1992.godine nije učestvovao u vojnim operacijama na teritoriji D.C. i K., već da je navedene poruke, zbog događaja o kojima je govorio u svom iskazu i koji su prethodili spornim SMS porukama, a koje je doživio kao radnje njegovog zastrašivanja, on doživio kao dio koordinirane šire kampanje njegovog zastrašivanja i vršenja pritiska na njega da prekine sa svojim društvenim djelovanjem na unaprijeđenju prirodnih resursa C. G.. Dakle, imajući vidu sadržinu spornih sedam SMS poruka navedenu u izreci presude i izjašnjenje oštećenog da konkretnu sadržinu tih SMS poruka on nije doživio kao ugrožavanje svog ljudskog dostojanstva, ovaj sud nalazi da sporne SMS poruke mogu predstavljati neprimjereno ponašanje pošiljaoca istih sa namjerom uznemiravanja oštećenog Komar Radovana dovođenjem u negativni kontekst njegovog navodnog učešća u ratnim dešavanjima na prostoru Republike Hrvatske-Dubrovnika, Cavtata i Konavala tokom 1991. i 1992.godine, ali da iste ne mogu predstavljati radnju izvršenja krivičnog djela zlostavljanje iz člana 166a stav 1 KZ CG.

Na ovom mjestu je, respektujući navode ukidnog rješenja Višeg suda u Podgorici Kž.br.541/15 od 23.04.2015.godine, neophodno istaći da se navedene ocjene suda u pogledu postojanja obilježja predmetnog krivičnog djela u ovom dijelu obrazloženja presude navode samo kao opažanja suda u tom pravcu, a ne kao razlozi za donošenje oslobađajuće presude primjenom odredbe člana 373 stav 1 tačka 2 ZKP-a, primjenom koje odredbe je okrivljeni Ć.P. oslobođen od optužbe u predmetnom krivičnom postupku.

Cijeneći ostale provedene dokaze sud je našao da isti nijesu od uticaja na donošenje drugačije odluke o krivici okrivljenog u predmetnom krivičnom postupku.

Odluku o troškovima krivičnog postupka sud je donio na osnovu člana 230 ZKP-a i istom odredio da troškovi krivičnog postupka u iznosu od 195,36 eura, koji se odnose na ime nagrade vještaku elektronike i telekomunikacija Boljević Predragu padaju na teret budžetskih sredstava ovoga suda.

Na osnovu svega izloženog, primjenom citiranih zakonskih odredbi odlučeno je kao u izreci presude.

OSNOVNI SUD U NIKŠIĆU, dana 07.12.2015. godine

Zapisničar S U D I J A
Papović Budimirka s.r. Đuričković Igor s.r.

Za tačnost otpravki tvrdi i ovjerava:SLužbenik suda
PRAVNA POUKA: Protiv ove presude dozvoljena je žalba u roku od 8 dana od dana prijema
Iste preko ovog suda Višem sudu Podgorica.