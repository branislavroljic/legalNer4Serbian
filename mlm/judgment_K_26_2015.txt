OSNOVNI SUD U PLAVU

K.br. 26/2015
U IME CRNE GORE
Osnovni sud u Plavu , sudija Hilmija Sujković, sa zapisničarem Senadom Radončić , u krivičnom predmetu okrivljenog N. M., iz P., zbog dva krivičnog djela falsifikovanje isprave iz čl. 412. st. 1. Krivičnog Zakonika, po optužnom predlogu Osnovnog državnog tužilaštva u Plavu, KT.br. 10/2015 od 01.07.2015 godine, po održanom usmenom, javnom, glavnom pretresu, u prisustvu okrivljenog i zamjenika ODT u Plavu Rugovac Drite, donio je i javno objavio dana 30.09.2015 godine
P R E S U D U
Okrivljeni N. M., JMBG ..., od oca M. i majke K., rodj. Dj., rodjen ... godine, u P., gdje i prebiva, državljanin Crne Gore, oženjen, otac petoro djece, pismen, završio srednju šumarsku školu, zaposlen, lošeg imovnog stanja, neosudjivan.

Na osnovu čl. 373. st. 1. tačka 2. ZKP
OSLOBADJA SE OD OPTUŽBE
Da je:

2 decembra 2013 godine, u P., kao službeno lice - reonski lugar u Upravi za šume Pljevlja- Područnoj jedinici P., napravio lažnu ispravu , pri čemu je bio svjestan svog djela čije je izvršenje htio, znajući da je njegovo djelo zabranjeno, na način što je svojeručno sačinio izvještaj o obilasku privatne šume pok.N. M. u koji je unio neistinite podatke o broji i masi posječenih stabala, odnosno unio podatak da je posječeno 10 bukovih stabala u ukupnoj masi od 5,752 m3 , te je takav izvještaj potpisao i kao vjerodostojan predao šefu Područne jedinice P., Husniji Šaboviću, radi ovjere i zavodjenja u službenu evidenciju, iako je u stvarnosti u ovom periodu u ovoj šumi posječeno ukupno 95 bukovih stabala u ukupnoj masi od 33,75 m3,
-čime bi izvršio krivično djelo falsifikovanje isprave iz čl. 412. st. 1. Krivičnog zakonika Crne Gore.

Troškovi krivičnog postupka u ukupnom iznosu od 170,50 (jednastotinasedamdeseteuraipedesetcenti), padaju na teret budžetskih sredstava.

O b r a z l o ž e n j e
Osnovno državno tužilaštvo u Plavu, optužnim predlogom Kt.br. 10/2015 od . 01.07.2015 godine, optužilo je N.M., , iz P., za dva krivična djela falsifikovanje isprave iz čl. 412. st. l. Krivičnog zakonika.

U završnoj riječi zamjenik ODT u Plavu Rugovac Drita je izmijenila podneseni optužni predlog, kako u činjeničnom opisu tako i u pogledu pravne kvalifikacije djela, stavljajući tako izmijenjenim optužnim predlogom okrivljenom N. M., umjesto dva, jedno krivično djelo falsifikovanje isprave iz čl. 412. st. 1. Krivičnog zakonika, pa je pri ovako izmijenjenom optužnom predlogu ostala u svemu i predložila sudu da istog oglasi krivim za navedeno krivično djelo i osudi ga na kaznu zatvora u trajanju od 3 mjeseca.

Izjašnjavajući se o optužbi ODT u Plavu, okrivljeni N. M. ne priznaje izvršenje krivičnog djela koje mu je izmijenjenom optužbom stavljeno na teret a samim tim ni krivicu za ovo djelo. U svoju odbranu navodi da je od 1983 godine, zaposlen u Upravi za šume – Područnoj jedinici P., na poslovima i radnim zadacima reonskog lugara i da zadnjih godina duži reon „Velika – Ječmište“ u okviru kojeg se nalazi i privatna šuma pok. N. M. Dana 11.09.2013 godine, na pisani zahtjev M. sina, N. M., je izašao u ovu šumu kako bi po nalogu svog pretpostavljenog u njoj utvrdio bespravnu sječu stabala koja je izvršena u toku 2013 godine. Tom prilikom je sa njim na lice mjesta izašao i M. sin N. V., koji mu je, i pored toga što na licu mjesta nijesu postojali medjašnji znaci, na osnovu sjećanja i kazivanja pokojnog oca pokazao granice šume za koju smatra da je njihova. Istovremeno mu je pokazao i 7 bukovih panjeva za koje su na osnovu njihovog izgleda zaključili da su posječeni u 2013 godini. O utvrdjenom stanju je sačinio izvještaj u kojem je konstatovao broj pronadjenih panjeva , njihov prečnik i njihovu ukupnu drvnu masu. Ovako sačinjen izvještaj je lično potpisao i predao nadležnoj službi u preduzeću na dalji postupak.Istu šumu je po nalogu svog pretpostavljenog obišao i 25.11.2013 godine, sa zadatkom da utvrdi bespravnu sječu stabala koja su oborena u zadnjih desetak godina. Tom prilikom je u ovoj šumi pronašao preko 50 panjeva za koje je , obzirom da su bili jako truli i u fazi raspadanja, zaključio da su stari 10 ili više godina. Od ovih panjeva je na osnovu znanja i stručnosti koje posjeduje u tom dijelu odvojio desetak panjeva za koje je procijenio da su mladji od 10 godina i prečnike ovih panjeva konstatovao u svom izvještaju br. ... od 02.12.2013 godine, koji je takodje lično potpisao i predao nadležnoj službi u preduzeću. Pri tom je zbog starosti i trulosti ovih panjeva bilo vrlo teško izmjeriti njihove prečnike a samim tim i obračunati njihovu ukupnu drvnu masu, tako da prečnici koje je konstatovao u izvještaju iz tog razloga ne mogu biti precizni i tačni. Dalje je naveo da je prije 35 godina završio srednju šumarsku školu ali da i pred toga nije i ne može biti stručan da utvrdjuje starost panjeva starijih od jedne godine dana. Pored toga, na njemu kao reonskom lugaru ni ne postoji nikakva obaveza da utvrdjuje sječe starije od godinu dana a kamoli one koje su stare 10 godina , jer za to nema potrebnu stručnost. Nadalje je naveo da je i komisija iz njegove firme, koju su sačinjavali inženjer šumarstva P. E. i šumarski tehničar R. H., dana 07.05.2015 godine povodom ovog slučaja takodje izlazila na lice mjesta i tom prilikom u njegovom prisustvu kao i u prisustvu podnosioca prijave utvrdila praktično isto stanje. Zbog svega toga smatra da nije izvršio krivično djelo koje mu se stavlja na teret, tim prije što za tako nešto apsolutno nije ni imao bilo kakvog interesa.

U završnoj riječi je ponovo istakao da je u svom izvještaju od 02.12.2013 godine, čije mu se falsifikovanje izmijenjenom javnom optužbom stavlja na teret,samo konstatovao stanje koje je utvrdio na licu mjesta u okviru svoje stručnosti i znanja, odnosno u granicama svojih mogućnosti, obzirom da su svi panjevi koje je pronašao na licu mjesta , osim 7 panjeva koje je konstatovao u svom izvještaju od 12.09.2013 godine, bilo jako stari i truli te da je samim tim njihovu starost bilo veoma teško utvrditi. Ovo tim prije što za tako nešto, prema kazivanju vještaka K. P., stručnost nemaju ni diplomirani inženjeri šumarstva a ne on kao šumarski tehničar, pa je zbog svega toga i predložio sudu da ga za navedeno krivično djelo oslobodi od optužbe.

Radi provjere , kako navoda javne optužbe u pogledu krivice okrivljenog N. M. za krivično djelo falsifikovanje isprave iz čl. 412 . st. 1. Krivičnog zakonika koje mu je ovom optužbom stavljeno na teret, tako i odbrane okrivljenog kojom isti u potpunosti negira izvršenje navedenog krivičnog djela, sud je u dokaznom postupku izveo sledeće dokaze: saslušao svjedoke R. H. i P. E. , izvršio uvidjaj suda na licu mjesta i vještačenje od strane vještaka šumarske struke dipl.ing.šumarstva K. P. i vještaka geometra D. B. , pročitao nalaze i mišljenja pomenutih vještaka od 23.09.2015 i 29.09.2015 godine i pojašnjenja ovih nalaza sa glavnog pretresa od 30.09.2015 godine, izvještaje Uprave za šume Pljevlja – Područne jedinice P. , br. ...od 12.09.2013 godine i br. ... od 02.12.2013 godine, zapisnik o izvršenom inspekcijskom pregledu, Uprave za inspekcijske poslove , šumarskog inspektora J. H. br. ... od 03.08.2014 godine i izvještaj Uprave za šume Pljevlja – Područne jedinice P., br. ... od 12.05.2015 godine sa specifikacijom posječenih panjeva i izvršio uvid u uvjerenje - izvod iz kaznene evidencije za okrivljenog N. M. KE ..., pa je svestranom ocjenom izvedenih dokaza i njihovim uporedjivanjem sa navodima javne optužbe i odbranom okrivljenog našao da nije dokazano da je okrivljeni N. M. izvršio krivično djelo koje mu je ovom optužbom stavljeno na teret, zbog čega ga je za isto i oslobodio od optužbe.

Naime, da bi na strani okrivljenog u konkretnom slučaju postojala odgovornost za krivično djelo falsifikovanje isprave iz čl. 412. st. 1. Krivičnog zakonika, koje mu je izmijenjenom javnom optužbom stavljeno na teret, bilo je potrebno nesumnjivo utvrditi tj. dokazati, kao njegove bitne elemente , ne samo da su podaci koje je unio u svoj izvještaj od 02.12.2013 godine u pogledu broja i ukupne drvne mase bespravno posječenih stabala lažni tj. neistiniti već i da je bio svjestan odnosno znao da su tako uneseni podaci lažni i da takvom svojom radnjom čini krivično djelo pa je i pored toga htio njegovo izvršenje
Optužba inače smatra da su u konkretnom slučaju u radnjama okrivljenog N. M. sadržani i dokazani svi bitni elementi bića krivičnog djela falsifikovanje isprave iz čl. 412 st. 1. Krivičnog zakonika, kako objektivni tako i subjektivni, dok okrivljeni u svojoj odbrani tvrdi suprotno braneći se da je u sporni izvještaj, i pored toga što je na licu mjesta pronašao preko 50 panjeva od starije sječe , konstatovao samo 10 ovih panjeva koji su po njegovoj procjeni i znanju bili mladji od 10 godina, što mu je inače i bio zadatak , tako da samim tim nije ni počinio predmetno krivično djelo.

Da bi provjerio kako osnovanost navoda javne optužbe tako i osnovanost odbrane okrivljenog u ovom dijelu, sud je , kao što je već navedeno, saslušao okrivljenog i izveo sve potrebne dokaze, pa je njihovom uporednom analizom i ocjenom našao da nijedan od izvedenih dokaza nije mogao sa sigurnošću potvrditi navode javne optužbe u pogledu dokazanosti predmetnog krivičnog djela na strani okrivljenog a samim tim i u pogledu njegove krivice i krivično pravne odgovornosti za ovo krivično djelo.

Tako navode javne optužbe u pogledu dokazanosti krivičnog djela koje je stavljeno na teret okrivljenom N. M. a samim tim i u pogledu njegove krivice i krivično pravne odgovornosti za ovo krivično djelo ne samo da u svojim izjavama sa glavnog pretresa od 15.09.2015 godine, nijesu mogli potvrditi ni svjedoci R. H. i P. E., na čijem izvještaju je i zasnovana ova optužba, već su isti ove navode čak i negirali saglasno istakavši da su kao članovi Komisije koju je radi provjere spornih izvještaja okrivljenog N. M. formirao šef Područne jedinice P., zajedno sa okrivljenim i podnosiocem prijave N.M., dana 07.05.2015 godine izlazili na lice mjesta i tom prilikom utvrdili ukupnu sječu 102 bukova stabla , bruto drvne mase 43,30 m3 , ali da ni oni pri tom zbog velike starosti i trulosti panjeva od ove sječe nijesu mogli tačno ustanoviti koji broj panjeva je posječen u zadnjih 10 godina , što je i bio zadatak okrivljenog. Naime, i pored toga što su u izvještaju koji su sačinili prilikom ove kontrole konstatovali da je od ukupno bespravno posječene drvne mase koja iznosi 43,30 m3, po njihovoj procjeni drvna masa u količni od 9,55 m3 posječena u 2014 godini a ostali dio u zadnjih 10 godina, oba ova svjedoka su saglasno istakli da zbog velike starosti panjeva koji su bili u fazi raspadanja kao zadnjoj fazi truleži nijesu mogli tačno utvrditi godinu njihove sječe i da je samim tim moguće da je sječa nekih od njih izvršena i prije više od 10 godina. Na taj način su ne samo negirali navode javne optužbe u ovom dijelu već i potvrdili odbranu okrivljenog da iz istih razloga ni on nije mogao tačno utvrditi period sječe bespravno oborenih stabala u šumi pok. N. M., zbog čega je u spornom izvještaju od 02.12.2013 godine i konstatovao sječu 10 bukovih stabala, u količini od 5,752 m3, koja su po njegovoj stručnosti i procjeni posječena u zadnjih 10 godina. Dalje su naveli da i pored toga što su u svom izvještaju konstatovali da je od ukupnog broja pronadjenih panjeva 7 bukovih stabala u količini od 9,55 m3 posječeno u 2014 godini ,ostavljaju mogućnost da je njihova sječa izvršena u 2013 godini, kako je to u svom izvještaju od 12.09.2013 godine konstatovao i sam okrivljeni, čime su potvrdili njegovu odbranu i u ovom dijelu. Na kraju su ponovo istakli da su u sačinjenom izvještaju konstatovali da su sva ostala stabla posječena u zadnjih desetak godina i pored toga što je bilo jasno da medju njima ima i sječe starije od 10 godina, jer zbog već navedenih razloga truleži i pokrivenosti panjeva mahovinom i gljivama koji se javljaju na njima poslije 8 godine od momenta sječe nijesu mogli tačno odrediti granicu njihove starosti do 10 i preko 10 godina, čime su potvrdili odbranu okrivljenog i u ovom dijelu.

Stanovište izmijenjene javne optužbe u pogledu dokazanosti krivičnog djela koje je ovom optužbom stavljeno na teret okrivljenom N. M., nijesu mogle potvrditi ni činjenice do kojih je sud došao prilikom izvršenog uvidjaja suda na licu mjesta, jer je i ovim uvidjajem utvrdjeno ne samo da su svi panjevi koji su na licu mjesta pokazali okrivljeni i svjedoci R. H. i P. E., osim 7 panjeva koji su po njihovom saglasnom kazivanju posječeni u 2013 godini, jako truli i u fazi raspadanja tako da je iz tog razloga i bilo veoma teško utvrditi njihovu starost, već i da se 10 bukovih panjeva koje je okrivljeni konstatovao u spornom izvještaju od 02.12.2013 godine, čije mu se falsifikovanje stavlja na teret izmijenjenom optužbom ,u potpunosti poklapaju sa panjevima koje su na licu mjesta pokazali ovi svjedoci, tako da je samim tim i sadržina ovog izvještaja u potpunosti tačna.

Konačno, navode izmijenjene javne optužbe u pogledu dokazanosti izvršenja krivičnog djela koje je stavljeno na teret okrivljenom N.M. u svom nalazu i mišljenju nije potvrdio ni vještak šumarske struke, dipl.ing. šumarstva K. P., pa i ova činjenica takodje ide u prilog njihovoj neosnovanosti i neutemeljenosti. Naime, izjašnjavajući se o starosti sječe bespravno oborenih bukovih stabala u šumi pok. N. M. koje su na licu mjesta pokazali okrivljeni N. M. i svjedoci R. H. i P. E., vještak K.P. je istakao da je 7 ovih stabala , koji su bili predmet izvještaja okrivljenog od 12.09.2013 godine, posječeni u 2013 godini, dok su svi ostali panjevi stari više od 3 godine s tim što se ne može preciznije izjasniti da li ta starost iznosi 4,5, 6,..8,..10 ili više godina . Ovo iz razloga jer se tačnost utvrdjivanja starosti panjeva posječenih bukovih stabala od strane nauke i vještaka sa izvjesnošću može utvrditi samo za sječe izvršene do jedne , eventualno tri godine, a da je za sve sječe preko 3 godine starosti gdje dolazi do faze raspada i truljenja panjeva otežano odredjivanje njihove starosti zbog čega nije ni moguće utvrditi njihovu sječu po godinama, čime je u potpunosti negirao navode javne optužbe u dijelu da je konstatacija okrivljenog N. M. iz spornog izvještaja br. 1062 od 02.12.2013 godine „da je u privatnoj šumi pok. N.M. posječeno 10 bukovih stabala“ rezultat njegove namjere da prikaže netačno tj. lažno stanje u tom pogledu a ne rezultat njegove nestručne procjene. Ovo naročito ako se ima u vidu nesporna činjenica da se konstatovani broj posječenih stabala odnosi na zadnjih 10 godina, što je i bio zadatak okrivljenog, koju činjenicu je ODT u Plavu baš iz tog razloga svjesno i izostavio iz činjeničnog opisa preciziranog optužnog predloga. Izjašnjavajući se dalje o stručnosti okrivljenog N. M. za odredjivanje starosti bespravno posječenih stabala, pomenuti vještak je ponovo istakao da je svaku starost panja preko 3 godine veoma teško odrediti i da tu ne pomaže niti stručnost niti bilo kakva naučna ekspertiza, tako da samim tim ni okrivljeni iz ovih razloga nije mogao preciznije odrediti pitanje starosti panjeva čija sječa je izvršena preko tri godine. Ovo tim prije što je isti po zanimanju šumarski tehničar, sa završenom srednjom šumarskom školom, tako da su njegova stručnost i kompetentnost u tom pogledu još ograničenije u odnosu na njegovo znanje i stručnost, čime je još jednom potvrdio odbranu okrivljenog da su konstatacije koje je naveo u spornom izvještaju u pogledu bespravne sječe 10 bukovih stabala rezultat njegove procjene a ne svijesti i namjere da ove podatke lažno prikaže. Konačno, izjašnjavajući se o zapisniku Republičkog inspektora šumarstva J. H. br. ..... od 03.08.2014 godine, na kojem je Osnovno državno tužilaštvo u Plavu takodje zasnovalo svoju optužbu prema okrivljenom N.M. za krivično djelo falsifikovanje isprave iz čl. 412. st. 1. Krivičnog zakonika, vještak K. P. je istakao da se njegova saznanja u pogledu ove sječe razlikuju od konstatacija koje je u svom izvještaju naveo pomenuti inspektor i da u tom dijelu u potpunosti ostaje pri datom nalazu i mišljenju obzirom da je isti zasnovao na ličnom izlasku na lice mjesta i neposrednom uvidu i pregledu svih 102 posječena panja. S tim u vezi je naveo da ne zna niti kako niti na osnovu čega je pomenuti inspektor u konkretnom slučaju utvrdio drugačije stanje u svom zapisniku, odnosno da ne zna kako je isti utvrdio da starost 16 predmetnih bukovih stabala iznosi do jedne godine, da starost 50 stabala iznosi od 1 do 3 godine kao i da starost 6 predmetnih stabala iznosi 3 do 10 godina. Ovo ne samo zbog velike trulosti predmetnih panjeva
već i zbog toga što za tako nešto nije imao ni stručnosti obzirom da mu je lično poznato da je isti po struci dipl.ing. prerade drveta, koja struka se odnosi na rad u industrijskim postrojenjima koja se bave proizvodnjom šper ploče, panela, namještaja i sl. a ne odredjivanjem starosti panjeva, čime je takodje obezvrijedio ne samo tačnost ovog njegovog izvještaja već i osnovanost navoda javne optužbe u pogledu krivice okrivljenog obzirom da je ista zasnovana i na ovom izvještaju.

Dakle, kao što je već navedeno i kao što proizilazi iz svega izloženog nijedan od izvedenih dokaza, osim nesigurnih i neuvjerljivih izvještaja Uprave za šume Pljevlja – Područne jedinice P.br. ... od 12.05.2015 godine i Republičkog inspektora šumarstva J.H. br. ... od 03.08.2014 godine, ne samo da nije potvrdio navode javne optužbe u dijelu da je okrivljeni N. M. u vrijeme, na mjestu i na način kako je to navedeno u izreci presude sačinio lažnu ispravu- izvještaj od 02.12.2013 godine, već i da je to učinio sa umišljajem odnosno sa znanjem da su podaci koje je unio u ovaj izvještaj lažni i da takvom svojom radnjom čini krivično djelo falsifikovanje isprave iz čl. 412. st. 1. Krivičnog zakonika. Navodi javne optužbe u ovom dijelu nijesu sa sigurnošću potvrdjeni, kao što je takodje navedeno, ne samo iskazima saslušanih svjedoka i činjenicama do kojih je sud došao uvidjajem na licu mjesta već ni nalazom i mišljenjem vještaka šumarske struke dipl.ing. šumarstva K. P., pa je jasno da sud okrivljenog na osnovu ovih i ovakvih dokaza nije ni mogao oglasiti krivim za krivično djelo koje mu je izmijenjenom javnom optužbom stavljeno na teret. Naime, ako se izvrši pažljiva i svestrana analiza iskaza svjedoka R. H. i P.E.i nalaza i mišljenja vještaka dipl.ing. šumarstva K. P., onda se i sa lakoćom i velikom sigurnošću dolazi do nespornog zaključka da je najveći dio bespravne sječe u šumi pok. N. M., osim 7 stabala čija sječa je izvršena krajem 2013 godine, izvršen prije više od 3 godine dana kada dolazi do faze raspada i truljenja panjeva tako da se zbog takve starosti i trulosti panjeva ni na koji način nije mogla utvrditi njihova bliža starost po godinama čak i od daleko stručnijeg lica nego što je to sam okrivljeni.Kako je okrivljeni imao zadatak da izlaskom na lice mjesta i sačinjavanjem predmetnog izvještaja utvrdi bespravnu sječu mladju od 10 godina, koju činjenicu je kao što je već navedeno ODT u Plavu svjesno propustio da navede u činjeničnom opisu podnesenog optužnog predloga, to je očigledno da takvom zadatku , iz već navedenih razloga, nije ni mogao valjano odgovoriti i da samim tim spornu konstataciju u ovom izvještaju „da je u zadnjih 10 godina posječeno 10 bukovih stabala“ nije unio niti svjesno niti namjerno već sa uvjerenjem da je takva konstatacija po njegovoj procjeni tačna.

Zbog svega izloženog sud je iskazima svjedoka R. H. i P. E. u potpunosti povjerovao i iste u cjelosti prihvatio ocijenivši ih jasnim, logičnim, uvjerljivim i što je najbitnije saglasnim kako medjusobno tako i sa ostalim izvedenim dokazima, u prvom redu nalazom i mišljenjem vještaka šumarske struke, dipl.ing. K. P., kojeg je sud takodje prihvatio bez rezerve ocijenivši ga jasnim, potpunim, objektivnim i u dovoljnoj mjeri stručno obrazloženim.

Istovremeno sud izvedene pismene dokaze: izvještaj Uprave za šume Pljevlja – Područne jedinice P., br. ... od 12.03.2015 godine i Zapisnik o izvršenom inspekcijskom pregledu Republičkog šumarskog inspektora J. H. br. br. ... od 03.08.2014 godine, kao potpuno suprotne prihvaćenim iskazima svjedoka R.H. i P. E. i prihvaćenom nalazu i mišljenju vještaka dipl.ing. šumarstva K.P., nije mogao prihvatiti, već ih je kao takve u cjelosti odbacio. Naime, kako su navedeni prihvaćeni dokazi , pored toga što nijesu mogli potvrditi stanovište javne optužbe u pogledu krivice i krivično pravne odgovornosti okrivljenog N. M. za krivično djelo koje mu je izmijenjenom javnom optužbom stavljeno na teret, u najbitnijem negirali i izvedene pismene dokaze, to iz tog razloga sud ni ove dokaze nije mogao prihvatiti kao nesumnjive a samim tim nije mogao prihvatiti ni navode izmijenjene javne optužbe s obzirom da su isti u potpunosti i zasnovani na njima. Naime, jasno je da ovako nejasni, nesigurni, neuvjerljivi i protivrječni izvještaji Uprave za šume Pljevlja i Republičkog inspektora šumarstva nijesu mogli sa sigurnošću ubijediti sud da je okrivljeni N. M. izvršio krivično djelo koje mu je stavljeno na teret, pa samim tim i proizilazi da sud istog u konkretnom slučaju samo na osnovu ovakvih izvještaja nije ni mogao oglasiti krivim i krivično pravno odgovornim za ovo djelo.

U prilog neosnovanosti i neprihvatljivosti izvještaja Uprave za šume Pljevlja – Područne jedinice P. br. ... od 12.03.2015 godine, ide i činjenica što isti,s obzirom na kazivanje svjedoka R. H. i P. E. ,koji su ga sačinili, da i pored toga što su u ovom izvještaju konstatovali da je od ukupne bespravno posječene drvne mase koja iznosi 43,30 m3 drvna masa u količini od 9,55 m3 posječena u 2014 godini a ostali dio u zadnjih 10 godina zbog velike starosti panjeva od ove sječe koji su bili u fazi raspadanja nijesu mogli tačno utvrditi njihovu starost odnosno godinu njihove sječe i da je samim tim moguće da je sječa nekih od njih izvršena i prije više od 10 godina, nije zasnovan na utvrdjenim tj. izvjesnim činjenicama već samo na njihovim ničim potvrdjenim pretpostavkama u tom dijelu, tako da se kao takav nije ni mogao prihvatiti kao siguran dokaz . Što se tiče zapisnika Republičkog inspektora šumarstva J.H. br... od 03.08.2014 godine, jasno je da sud u pogledu starosti bespravno posječenih bukovih stabala u šumi pok. N. M. nije mogao prihvatiti kao siguran dokaz ni ovaj izvještaj, i to kako iz već navedenih razloga tako i zbog činjenice što je isti u ovom dijelu u potpunosti suprotan nalazu i mišljenju vještaka dipl.ing.šumarstva K. P., zbog čega ga je iz razloga koje je s tim u vezi u pojašnjenju svog nalaza i mišljenja istakao pomenuti vještak, takodje u cjelosti odbacio kao neosnovan, nestručan i nekompetentan.

Prema tome, pošto na osnovu svega izloženog proizilazi da navodi izmijenjene javne optužbe u pogledu krivice okrivljenog N. M. nijesu sa sigurnošću potkrijepljeni nijednim izvedenim dokazom, niti u pogledu objektivnog niti u pogledu subjektivnog elementa krivičnog djela falsifikovanje isprave iz čl. 412. st. 1. Krivičnog zakonika, koje mu je ovom optužbom stavljeno na teret, to je kod takvog stanja stvari sud okrivljenog i oslobodio od optužbe za ovo krivično djelo na osnovu čl. 373 st. 1. tačka 2. ZKP.

Na osnovu čl. 230. st. 1. ZKP odlučeno je da troškovi krivičnog postupka u iznosu od 170,50 eura, koji su učinjeni na ime naknade vještacima dipl. ing. šumarstva K. P. 99,00 eura i geometru D. B. 71,50 eura, padaju na teret budžetskih sredstava.

Na osnovu iznijetih razloga odlučeno je kao u izreci presude.

OSNOVNI SUD U PLAVU

Dana 30.09.2015. godine
Zapisničar S U D I J A
Senada Radončić Hilmija Sujković
PRAVNA POUKA:

Protiv ove presude nezadovoljna
stranka ima pravo žalbe u roku od
8 dana od dana prijema iste preko
ovog sudaVišem sudu B. Polje
DNA: 1 x ODT u P.

1 x okrivljenom N. M.