K.br.202/12-10
U IME CRNE GORE
OSNOVNI SUD U HERCEG NOVOM, sudija Blagojević Marko, kao sudija pojedinac uz sudjelovanje namještenika suda Dragović Katarine kao zapisničara, rješavajući u krivičnom prerdmetu protiv okrivljenog S.B. zbog krivičnog djela teška krađa iz čl. 240 st. 1. tač. 1. KZ, postupajući po optužnici ODT-a Herceg Novi Kt.br. 2/2010 od 17.03.2010 godine, nakon javnog, usmenog i glavnog pretresa održanog dana 13.02.2013. godine, u prisustvu zamjenika ODT-a Stijović Rista, okrivljenog S.B. i njegovog branioca B.M. adv. iz P., donio je, a dana 18.02.2013 godine objavio

PRESUDU

Presuda Osnovnog suda u H. Novom K.br. 48/10 od 28.02.2011. godine u cijelosti se stavlja van snage.

Okrivljeni:

S.B., JMBG .... od oca Đ. i majke M., rođene C., rođen ... godine u D., sa prebivalištem u mjestu rođenja, u ul. ... i boravištem u S.-R. S. ..., oženjen otac jednog punoljetnog i jednog maloljetnog djeteta, srednjeg imovnog stanja, državljanin BIH, ranije osuđivan: Presudom Temeljnog suda Kopar Enota Kopar K. br. 170/87 od 14.10.1987 godine zbog krivičnog djela iz čl. 161/1 , čl. 170 i čl. 165/2 i 1 KZ SRS, na kaznu zatvora u trajanju od 1 godine i 2 mjeseca, koja je potvrđena presudom Višeg suda u Kopru Kp .10/88 od 27.01.1988 godine; presudom Vojnog suda u Splitu Ik. br. 37/89 od 14.06.1989 godine, zbog krivičnog djela iz čl. 131/ T. 1 KZH, na kaznu zatvora u trajanju od 1 godine i 6 mjeseci , koja je potvrđena presudom Vrhovnog vojnog suda u Beograda i IK. 311/89 od 29.08.1980; presudom Temeljnog suda Kopar Enota Kopar K. br. 1/91 od 08.02.1991 godine zbog krivičnog djela iz čl. 166 i 165 i 1 KZD na kaznu zatvora u trajanju od 1 godine i 4 mjeseca, koja presuda je potvrđena presudom Višeg suda u Kopru Kp. br. 152/91 ; Presudom Osnovnog suda u Doboju K. br. 132/96 od 29.08.1997 godine, zbog kriivčnog djela iz čl. 148/3 KZ RS , na kaznu zatvora u trajanju od 3 godine i 3 mjeseca; presudom Osnovnog suda u Bjeljini K. 497/2000 od 08.11.2001 godine, zbog krivičnog djela iz čl. 221/1 KZ RS na novčanu kaznu u iznosu od 4.800KM; presudom Osnovnog suda u Doboju K. br. 83/98 od 03.07.2002 godine, zbog krivičnog djela iz čl. 222/1 KZ RS, na kaznu zatvora u trajanju od 8 mjeseci uslovno na 2 godine; presudom Osnovnog suda Brčko Distrikt BIH Kp. br. 176/05 od 14.07.2005 godine zbog krivičnog djela iz čl 281/1 . tač.1 u vezi čl. 55 KZ Brčko Distrikta, na kaznu zatvora u trajanju od 2 godine i 6 mjeseci; Presudom Osnovnog suda Brčko Distrikt BIH Kp. br. 378/05 od 21.11.2006 godine zbog krivičnog djela iz čl. 281/1 tač. 1 KZ Brčko Distrikta BiH, na kaznu zatvora u trajanju od 3 godine na 1 mjesec: presudom Osnovnog suda Distrikt BIH br. 096-0-K-07-000133 od 07.11.2007 godine zbog krivičnog djela iz čl. 281/1 tač. 1 u vzei čl. 28 KZ Brčko Distrikta BiH , na jedinstvenu kaznu zatvora u trajanju od 3 godine; presudom Osnovnog suda u Bijeljini K. br. 46/03 od 25.06.2007 godine , zbog krivičnog djela iz čl. 222/1 tač. 1 KZ RS, na kaznu zatvora u trajanju od 1 godine i 3 mjeseca, koja je potvrđena presudom Okružnog suda u Bjeljini br. 012-0-Kž-07-00257 o d30.10.2007; presudom Osnovnog suda Brčko br. 096-0-K-08-000397 od. 04.03.2009 godine zbog krivičnog djela iz čl. 281/1 tač. 1 KZ Brčko Distrikta BIH, na kaznu zatvora u trajanju od 10 mjeseci.

- na osnovu čl. 373 st. 1 tač. 2 Zakonika o krivičnom postupku-
OSLOBAĐA SE OD OPTUŽBE
Da je
dana 01.06.2000. godine, u vremenskom periodu od 18,00 do 23.00 časova u ul. Šetalište V Danica br. 37 u H. Novom, u namjeri da prisvajanjem tuđih pokretnih stvari pribavi za sebe protivpravnu imovinsku korist, obio kuću vlasništvo Voja Stanića, pri čemu je bio svjestan svog djela i htio njegovo izvršenje, na način što je, upotrebom podesnog sredstva nasilno otvorio ulazna vrata, ušao u unutrašnjost kuće i izvršio premetačinu u spavaćim sobama, gdje je iz jedne sobe, iz zaključane drvene komode, koju je takođe nasilno otvorio, oduzeo 1 zlatni lanac sa privjeskom u obliku srca, 2 brilijantna prstena od bijelog zlata, od kojih se u jednom prstenu nalazio jedan kamen, a u drugom tri, starinske minđuše sa sitnim brilijantima i 2 “Aleksandrija” kamena ljubičaste boje, 1 prsten od bijelog zlata sa plavim safirom, 2 broša sa brilijantima, 1 zlatni prsten sa puno velikih kamenčića, 2 minđuše sa biserima, 2 prstena od bijelog zlata, garnituru od bijelgo zlata i bisera, 1 mali lanac sa privjeskom i 1 ženski sat marke “Seiko”, sve ukupne vrijednosti od 200,00 eura, sve vlasništvo oštećene S.N.

- čime bi izvršio krivično djelo teška krađa iz čl. 240 st. 1 tač. 1 KZ.

Troškovi krivičnog postupka padaju na teret posebnog razdijela budžeta za rad sudova.

O b r a z l o ž e nj e
Osnovni državni tužilac u Herceg Novom podnio je ovom sudu optužnicu Kt.br. 2/2010 od 17.03.2010 godine, protiv okrivljenog S.B., zbog krivičnog djela iz člana 240 st.1. tač.1. KZ, bliže opisanog u izreci ove presude. Na glavnom pretresu ODT Herceg Novi je izmijenio činjenični opis optužnog akta, a zamjenik ODT-a H. Novi Stijović Risto koji je zastupao optužnicu, u svojoj završnoj riječi, ostajući pri navodima podnijete i izmijenjene optužnice, predložio je sudu da u cjelosti ostavi na snazi raniju presudu ovog suda K.48/10 od 28.02.2011 godine.

Sud je u ovoj krivičnoj stvari donio presudu K.48/10 od 28.02.2011 godine kojom je okrivljenog S.B. oglasio krivim i osudio na kaznu zatvora u trajanju od tri godine, nakon čega je uslijedilo ponavljanje postupka određeno rješenjem ovog suda Kv.260/12 od 22.11.2012. godine, obzirom da je ovom okrivljenom ranije suđeno u odsustvu.

Okrivljeni S.B. u ponovljenom postupku u svojoj odbrani u bitnom je istakao da ne priznaje djelo koje mu je stavljeno na teret i krivicu za isto, te je dalje naveo da je u spornom periodu radio na jednom štandu na obali u Herceg Novom, koji štand je u suštini bio pokretni stočić na kojem je radio dvadesetak dana, te da je radio sa jednim kolegom i da je na istom, između ostalog, prodavao CD-ove. Dalje je istakao da je jednom prilikom, a dok je radio na tom štandu naišla godpođa Stanić i zamolila ga da joj pomogne da ponese dva cegera koja je ona nosila sa pijace, nakon čega joj je on pomogao i cegere uno u kuću, a pomenta gospođa ga je počastila sokom i kod nje se zadržao najduže petnaestak minuta, pa dok je sjedio u njenoj kući za to vrijeme, ta gospođa mu se predstavila i rekla da je umjetnica, da joj je sin muzičar, a muž slikar. Istakao je da je tu gospođu interesovalo ko je on i šta je, te čime se bavi, te ga je dalje pitala da li je oženjen, na šta je on odgovorio da mu je supruga iz Dubrovnika, što je nju zainteresovalo, pa mu se nadalje hvalila da joj se sin bavi muzikom i u tom momentu mu je dala tri do četiri CD-a muzike kako bi on prokomentarisao da li su to piratski ili originalni CD-ovi, te da je to jedina mogućnost zašto se njegov otisak prsta nalazi na omotu CD-a. Nakon tih petnestak minuta razgovora on se vratio na štand i nastavio da prodaje stvari, da bi nakon nekih deset do petnaest dana odselio za Bosnu, jer više nije imao posla. Pojasnio je da je CD-ove koje mu je dala ova gospođa pogledao preko omota, pa je vidio da je u pitanju ozbiljna muzika koja ga nije interesovala, a da je tom prilikom sjedio u prvoj prostoriji koja se nalazila odmah kada se otvore vrata od kuće i u istoj prostoriji se nalazilo mnogo slika, a prostorija je ličila na dnevni boravak. Dalje je pojasnio da mu je ova gospođa donijela CD-ove iz neke druge prostorije i da mu je te CD-ove pokazala samo iz razloga da utvrdi da li su to originali ili priatski CD-ovi, obzirom da je on prodavao CD-ove, a da mu se štand nalazio preko puta stepeništa kojim se ulazilo u kuću ove gospođe, te da je tog dana ta gospođa došla iz prvca Škvera, a da joj je pomogao da unese cegere negdje oko 10,00 časova ujutru.

Branilac okrivljenog u svojoj završnoj riječi u bitnom je istakao da se predmetna optužnica temelji na isključivo izdvojenom papilarnom tragu od prsta lijeve ruke njegovog branjenika, koji je identifikovan na kutiji od CD-a, te da drugi materijalni dokazi i dokazi bilo koje druge naravi, koji su provedeni u dokaznom postupku, ne mogu potvrditi tezu optužnice da je njegov branjenik sigurni i izvijesni izvršilac predmetnog krivičnog djela. Dalje je istakao da uzimajući u obzir iskaz svjedoka S.T., koji je tvrdio da su osobe ili osoba koje su provalile u kuću tačno znale gdje se nalaze oduszeti predmeti, njegov branjenik nije mogao znati raspored prostorija stana porodice S., kao ni gdje se nalazi lični nakit S.N.. U konačnom je istakao da se na osnovu provedenih dokaza uopšte ne može izvesti zaključak da je njegov branjenik sigurni izvršilac krivičnog djela te da je sporni otisak prsta njegovog branjenika mogao nastati, ne kritičnog događaja, nego i ranije, pa je predložio da sud donese oslobađajuću presudu, obzirom da nema dokaza da je njegov branjenik počinio krivično djelo.

Okrivljeni S.B. u svojoj završnoj riječi u bitnom je istakao da se apsolutno ne osijeća krivim za djelo koje mu je stavljeno na teret, jer isto nije počinio, a da je otisak koji je pronađen po njegovom mišljenju mogao nastati na način kako je to opisao u svojoj odbrani. Dalje je istakao da se pridružuje završnoj riječi svog branoca.

U dokaznom postupku sud je na saglasan predlog stranaka pročitao iskaz svjedoka-oštećene S.N., pročitao zapisnik o uviđaju CB H.Novi od 03.06.2000. godine, pročitao zapisnik o daktiloskopskom vještačenju forenzičkog centra Danilovgrad 176/00 od 01.12.2009. godine, na saglasan predlog stranaka nalaz i mišljenje vještaka finansijske struke R.D. od 23.12.2012. godine, pročitao izvod iz KE za okrivljenog izdat od strane Ministarstva Unutrašnjih poslova R.Srpske br. 02/6-2370/11 od 07.03.2011. godine, neposredno saslušao svjedoka S.T..

Analizirajući provedene dokaze pojedinačno i u njihovoj međusobnoj povezanosti, te dovodeći ih u vezu sa odbranom okrivljenog, sud je našao da nije dokazano da je okrivljeni počinio krivično djelo čije mu je izvršenje stavljeno na teret optužnim aktom i istog oslobodio od optužbe iz sljedećih razloga:

Svjedok-oštećena S.N. je u bitnom navela da je dana 01.06.2000.godine oko 18,00h sa svojim suprugom i sinom otišla na večeru, da je tom prilikom kuću zaključala, a da kada se vratila oko 23,00h zatekla je obijena ulazna vrata od kuće, te da je u svakoj sobi zatekla izvršenu premetačinu, razbacane stvari i otvorene ladice i ormane, da joj je tom prilikom nestao nakit koji se nalazi u spavaćoj sobi u jednoj komodi, a da su vratanca na komodi bila zaključana. Navela je da joj je od nakita oduzeto: jedan zlatni lanac sa priveskom u obliku srca, dva briliantna prstena od bijelog zlata od kojih se u jednom nalazio jedan kamen, a u drugom tri kamena, starinske minđuše sa sitnim briliantima i dva "Aleksandrit" kamena ljubičaste boje, jedan prsten od bijelog zlata sa plavim safirom, dva broša sa brilijantima, jedan zlatni prsten sa puno kamenčića, dvije minuše sa biserima, dva prstena od bijelog zlata, garnituru od bijelog zlata i bisera, jedan mali lanac sa priveskom i jedan ženski sat marke " Seiko". Dalje je navela da ne zna kolika je ukupna vrijednost ovog nakita, a da samo zna da su dva navedena prstena sa brilijantima vrijednosti oko 5,000 eura, da ne poznaje okrivljenog niti da joj je poznato njegovo ime te da se ne pridružuje krivičnom gonjenju i ne postavlja imovinsko pravni zahtjev.

Svjedok S.T. u svom svjedočkom iskazu u bitnom je naveo da je kritičnog dana sa svojim roditeljima S.V.m i S.N., negdje oko 19,00 časova pošao na večeru kod svoje profesorice klavira, a da su se sa večere vratili oko 23,00 časa, kojom prilikom su se njegovi roditelji vratili kolima, a on sa još jednim prijateljem se kući vratio pješaka, pa kada je prilazio kući u kojoj žive njegove roditelji vidio je otvorene prozore i snopove svijetlosti kroz prostorije, a kada je skroz prišao kući vidio je policiju koja mu je rekla da ne može ući u kuću, a kasnije su mu saopštili da se u konkretnom slučaju radi o krađi. Dok je policija vršila uviđaj vidio je da su ulazna vrata kuće bila nasilno otvorena i da su ista bila oštećena u predjelu brave i u predjelu donjeg okvira vrata, te da je kritičnom prilikom iz kuće nestala veća količina zlata njegove majke, ali da se ne može precizno izjasniti šta je nestalo. Nije primjetio da je u nekim prostorijama kuće bilo premetačine, ali da je siguran da lica koja su to učinila su tačno znala gdje se nalaze predmetne vrijednosti, te da osim komode njegove mjake nije primjetio da je išta dirano u kući. Istakao je da misli da su provalnici tačno znali gdje se nalaze vrijednosti njegove majke, te da je njegova majka u vrijeme kritičnog događaja imala praksu da ide na pijacu u Herceg Novi i da se ne sjeća da je konkretnom prilikom njegova majka uvodila nekog u kuću, ali da, takođe, ne zna da li je ona to učinila. Dalje je istakao da je u toj kući imao svoju kolekciju CD-ova i pojasnio da se sa ulaznih vrata kuće odmah ulazi u dnevni boravak i da nema nikakvih hodnika i pregrada, te da se sa lijeve strane dnevnog boravka, gledajući od ulaznih vrata, nalaze vrata koja vode u malo predsoblje, iz kojeg predsoblja se lijevo ulazi u gostinsku sobu, pravo u kupatilo, a desno u sobu njegovih roditelja, te da se predmetna komoda, u kojoj se nalazio nakit njegove majke, nalazila desno od ulaznih vrata sobe njegovih roditelja, koja komoda je bila nasilno otvorena i oštećena u predjelu brave. Iznenađujuće mu je to što ni u jednoj prostoriji nije ništa dirano, već da su provalnici prošli kroz prostorije i pravo ušli u sobu njegovih roditelja direktno do mjesta gdje se nalazi predmetna komoda. Istakao je to da je u dnevnom boravku bilo mnogo CD-ova, ali da je on imao svoju kolekciju CD-ova u njegovoj sobi u koju se ulazi kroz kužinu koja se nalazi sa desne strane dnevnog boravka gledajući od ulaznih vrata kuće.

Iz zapisnika o uviđaju CB H.Novi od 03.06.2000. godine proizilazi da su službenici CB H.Novi na licu mjesta-privatnoj stambenoj kući zatekli dvokrilna drvena ulazna vrata otvorena podesnim sredstvom-polugom (najvjerovatnije šrafcigerom ili nekim drugim čvrstim užim predmetom), da su ista oštećena u neposrednoj blizini brave, tj. iznad i ispod brave, da je u drugoj spavaćoj sobi čiji se prozor nalazi na južnoj stani kuće i koja se nalazi sa lijeve strane dnevnog boravka, odnosno sa lijeve stane hodnika u koji se ulazi sa lijeve strane dnevnog boravka, izvršena premetačina i da je u istoj podesnim sredstvom otvorena drvena komoda i da je iz više kutija za nakit otuđen određeni zlatni nakit i da su kriminalističko tehničkim pregledom lica mjesta pronađeni tragovi papilarnih linija na djelu vrata drvene komode koja je bila obijena, kao i na kutijama u kojima se nalazio zlatni nakit, dok drugi tragovi nijesu pronađeni. Dalje proizilazi da u dnevnom boravku nije vršena premetačina i iz njega nije ništa otuđeno.

Iz Zapisnika o daktiloskopskom vještačenju forenzičkog centra Danilovgrad 176/00 od 01.12.2009. godine, a čiji je sastavni dio nalaz i mišljenje o DKT vještačenju, proizilazi da trag papilarnih linija izazvan sivim argentoratom i fiksiran crnom folijom na licu mjesta i to na kutiji CD-a (trag br. 3), je podesan za identifikaciju, te da je nakon upoređivanja sa otiscima papilarnih linija S.B., na osnovu utvrđenih principa daftiloskopije, utvrdjeno da isti potiče od kažiprsta lijeve ruke S.B. od oca Đorđija, rođenog 14.11.1967.godine u Doboju. Dalje iz daktiloskopskog vještačenja proizilazi da su vještačeni tragovi papilarnih linija označeni sa brojevima 2, 4, 5, 6 i 7, od kojih je trag br. 7 nepodesan za indetifikaciju, dok su ostali tragovi podesni za indetifikaciju, a da trag br. 2 potiče sa kutije CD-a zajedno sa tragom br. 3, trag br. 4 sa kutije sata, tragovi br. 5 i 6 sa spoljne strane ulaznih vrata 30 cm od poda i trag br. 7 sa spoljene strane ulaznih vtata 50 cm od poda.

Iz nalaza i mišljenja vještaka finansijske struke R.D. od 23.12.2012 godine, proizilazi da nije moguće utvrditi tačnu vrijednost oduzetih stavri, jer se ne može utvrditi njihova stvarna težina, ali da vrijednost oduzetih stvari nije manja od 200 eura niti veća od 25.000,00 eura.

Sud je cijenio zapisnik o uviđaju i zapisnik o daktiloskopskom vještačenju, kao dokaze koji su kontradiktorni, nepotpuni, nejasni i protivriječni. Naime, iz zapsinika o uviđaju, proizilazi da su prilikom uviđaja pronađeni tragovi papilarnih linija, koji su i izuzeti i to sa vrata drvene komode koja je obijena, kao i sa kutija u kojima se nalazio zlatni nakit, te da drugih tragova nije bilo, dok iz zapisnika o daktiloskopskom vještačenju, proizilazi da su vještačeni tragovi sa kutije CD-a, kutije sata i spoljnih ulaznih vrata, odnosno da su vještačeni tragovi papilarnih linija sa predmeta sa kojih zapisnikom o uviđaju nije ni vršeno izuzimanje tragova papilarnih linija, a ovo posebno kod činjenice da je zapsinikom o uviđaju konstatovano da osim izuzetih tragova papilarnih linija, drugi tragovi nisu pronađeni. Sporni trag broj 3, koji se navodno nalazio na kutiji CD-a, a koji zapisnikom o uviđaju nije izuzet, po daktiloskopskom vještačenju pripada ovdje okrivljenom. Iz svih raspoloživih dokaza, može se zaključiti da su se u konkretnoj kući CD-ovi nalazili u dnevnom boravku, kao i u sobi svjedoka S.T., ali niti jedan dokaz ne upućuje da se može izvesti nedvosmislen zaključak da je CD-ova bilo i u sobi oštećene S.N. iz koje su oduzete njene pokretne stvari, pa se samim tim odbrana okrivljenog u kojoj je on istakao da je pomogao oštećenoj da unese cegere u kuću i da mu je tom prilikom pokazala tri do četiri CD-a, za koje on predpostavlja da je to jedina mogućnost kako se sporni trag njegovog otiska prsta našao na omotu CD-a, čini logična, ali i kao odbrana koja je niti negirana, ali niti potvrđena bilo kojim provedenim dokazima. Iskaz svjedoka oštećene S.N. u kojem je ona istakla da je u svim sobama bilo premetačine, u suprotnosti je kako sa zapsinikom o uviđaju iz kojeg proizilazi da je samo u sobi u kojoj su se nalazile otuđene pokretne stvari bilo premetačine, dok u ostalim prostorijama te premetačine nije bilo, tako i sa iskazom svjedoka S.T. koji je u pogledu bitne činjenice, istakao da nije primjetio da je u nekim prostorijama bilo premetačine, te da mu je iznenađujuće bilo to što ni u jednoj prostoriji nije ništa dirano, već da su provalnici pravo ušli u sobu njegovih roditelja u kojoj se nalazi predmetna komoda. Zapisnikom o daktiloskopskom vještačenju, vještačeni su tragovi papilarnih linija sa ulaznih vrata kuće, a ni jedan taj trag ne potiče od otiska prstiju okrivljenoga S.. Optužnicom je predstavljeno da je okrivljeni nasilno otvorio ulazna vrata, ali iz dokaza provedenih u toku ponovljenog postupka, ne proizilazi da je baš okrivljeni taj koji je nasilno otvorio ulazna vrata, jer tragovi koji su vještačeni, ali ne i izuzeti sa mjesta na kojem se odigrao kritični događaj, ne pripadaju ovdje okrivljenom. Takođe iz dokaza ne proizilazi da je kod okrivljenog pronađen bilo kakv predmet koji bi mogao poticati iz kritičnog događaja. Nesporno je da je kuća u kojoj je živjela oštećena S.N. obijena i da su iz njene sobe nestale određene stvari, ali sud sa sigurnošću ne može utvrditi da li su baš nestale sve stvari koje su navedene optužnicom, jer niti jedan dokaz ne upućuje da su sve predmetne stvari bile u komodi spavaće sobe, osim iz iskaza oštećene, čiji je iskaz doveden u pitanje zbog različitosti u odnosu na zapisnik o uviđaju.

Krivično djelo teška krađa iz čl. 240 st. 1 tač. 1 KZ-a, čini učinilac djela krađe iz čl. 239 obijanjem ili provaljivanjem zatvorenih zgrada, soba, kasa, ormana ili drugih zatvorenih prostora ili drugim savlađivanjem većih prepreka. Naime, učinilac ovog djela oduzima tuđu pokretnu stvar u namjeri da njenim prisvajanjem sebi ili drugome pribavi protivpravnu imovinsku korist. U konkretnoj situaciji mora se ispuniti više elemenata krivičnog djela iz čl. 240 st. 1 tač. 1 KZ-a, a to su da učinilac obijanjem ili provaljivanjem oduzme tuđu pokretnu stvar i to u namjeri da prisvajanjem takve stvari sebi ili drugom pribavi protivpravnu imovinsku korist.

Sa svega izloženog, sud nije mogao na jasan i nedvosmislen način utvrditi da je baš okrivljeni počinio krivično djelo teška krađa iz čl. 240 st. 1 tač. 1 KZ-a kako je to predstavljeno javnom optužbom, odnosno da je baš ovaj okrivljeni obio ulazna vrata kuće oštećene, obzirom da na ulaznim vtratima obijene kuće tragovi papilarnih linija nijesu indetifikovani kao tragovi koji potiču od okrivljenog, a ne proizilazi da su takvi tragovi izuzeti sa lica mjesta, te dalje ne proizilazi da trag papilarnih linija sa kutije sata takođe ne pripada okrivljenom iako takav trag nije izuzet po zapisniku o uviđaju, a takođe ne proizilazi da je okrivljeni obio predmetnu komodu i iz nje oduzeo predmetne pokretne stvari, jer nema dokaza da su te stvari nađene kod njega niti da su i u jednom trenutku bile u njegovoj državini. U konkretnoj krivičnoj stvari, po ocjeni suda, ne može se jasno i nedvosmisleno utvrditi da je baš okrivljeni obio predmetnu kuću, zatim komodu u sobi oštećene, te da je baš okrivljeni oduzeo pokretne stvari oštećene, a sve u namjeri kako bi sebi ili možda nekom drugom pibavio protivpravnu imovinsku korist.

Kako je članom 3 st. 3 ZKP-a propisano da ako i nakon pribavljanja svih raspoloživih dokaza i njihovog izvođenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe krivičnog ili Zakonika o krivičnom postupku, sud će donijeti odluku koja je povoljnija za okrivljenog, sud nije mogao na nesumljiv način utvrditi da je okrivljeni S.B. počinili krivično djelo koje mu je stavljeno na teret, na način, u mjestu i u vrijeme kao je to predstavljeno optužbom, pa ga je na osnovu čl. 373 st. 1 tač. 2 ZKP-a, usled nedostatka dokaza oslobodio od optužbe.

Sud je cijenio i ostale dokaze, ali je našao da nisu od bitnijeg uticaja u ovoj krivično pravnoj stvari.

U ponovljenom postupku, sud je našao da se činjenično stanje u odnosu na pravosnažnu presudu K.br. 48/10 od 28.02.2011. godine, izmjenilo u poglednu bitnih činjenica, zbog čega je predhodna pravosnažna presuda u cjelosti stavljena van snage.

Kako je okrivljeni oslobođen od optužbe, to je sud odlučio da troškovi krivičnog postupka padaju na teret posebnog razdjela buđžeta za rad sudova, a saglasno čl. 230 st. 1 ZKP-a.

Na osnovu svega izloženog, a na osnovu čl. 373 st. 1 tač. 2, te čl. 430 st. 3 ZKP-a, sud je odlučio kao u izreci presude.

OSNOVNI SUD U HERCEG NOVOM, dana 18.02.2013.godine.

Zapisničar SUDIJA,
Dragović Katarina,s.r. Blagojević Marko,s.r.

Za tačnost otpravka tvrdi i ovjerava namještenik suda.

PRAVNA POUKA: Protiv ove presude dozvoljena je žalba u roku od 15 dana od dana prijema iste preko ovog suda Višem sudu Podgorica.

DNA:

-​ ODT-u H.Novi
-​ Okrivljenom
-​ Braniocu okrivljenog adv. B.M.

-​ Porodici oštećene S.N.

-​ U spise