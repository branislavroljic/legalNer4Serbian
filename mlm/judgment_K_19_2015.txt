K.br. 19/15-14
U IME CRNE GORE
Viši sud u Bijelom Polju sudija Bošković Vukomir, uz učešće namještenika suda Duborija Radmile, kao zapisničara, u krivičnom predmetu optuženog H. E. iz P, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore, po optužnici Višeg državnog tužilaštva Kt. br. 14/14 od 09.06.2014 godine, nakon održanog usmenog, javnog i glavnog pretresa u prisustvu zamjenika Višeg državog tužioca R. M, optuženog H. E, njegovog branioca adv. G. V, donio je dana 27.05.2015 godine, a javno objavio 29.05.2015 godine,
P R E S U D U
Optuženi H. E, JMBG ....., od oca D. i majke S, rođene T, rođen .... godine, u P, sa stalnim boravkom u mjestu rođenja, ul. ... S, br. .., državljanin Crne Gore, neoženjen, zaposlen, završio srednju školu, dobrog imovnog stanja, neosuđivan.

Na osnovu čl. 373 st. 1 tačka 2 Zkp-a,
Oslobađa se od optužbe
Da je:

Dana, 21.02.2014 godine, u P, u ugostiteljskom objektu “D. G”, sposoban da shvati značaj svog djela i upravlja svojim postupcima, svjestan zabranjenosti svojih radnji, htio njihovo izvršenje, neovlašćeno radi prodaje, držao 1,63 grama opojne droge marihuane, supstance koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl. List CG, br. 56/2012), proglašena za opojnu drogu, upakovane u jedan ručno pravljeni zamotuljak od plastične kese, koju su ovlašćena službena lica Uprave policije – CB P, prilikom kontrole i pregleda lica prisutnih u ugostiteljskom objektu, pronašla kod okrivljenog i oduzela,
- Čime bi izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika,
- Jer nije dokazano da je optuženi učinio djelo za koje je optužen.

Troškovi krivičnog postupka na ime nužnih izdataka optuženog i nužnih izdataka i nagrade branioca, o čijoj visini će se donijeti posebno rješenje, padaju na teret budžetskih sredstava suda.

Privremeno oduzeta droga marihuana od optuženog H. E, u količini od 1,63 g. oduzima se, i ista se ima uništiti.

O b r a z l o ž e n j e
Više državno tužilaštvo u Bijelom Polju podnijelo je ovom sudu optužnicu Kt.br. 14/14 od 09.06.2014 godine, protiv H. E. iz P, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika.

U završnoj riječi tužilac je istakao da je izvedenim dokazima tokom postupka na nesumljiv način utvrđeno da je okrivljeni izvršio krivično djelo stavljeno mu na teret. Odbranu optuženog da je drogu kupio za zadovoljavanje svojih potreba cijeni neosnovanom i usmjerenu na izbjegavanje krivice. Po nalaženju tužioca, saslušani svjedoci su drugovi optuženog, i svojim izjavama pokušali su da pomognu optuženom, kako bi isti izbjegao odgovornost. Zatražio je od suda da se optuženi oglasi krivim i osudi na kaznu po zakonu.

Optuženi H. E. tokom postupka ne priznaje izvršenje krivičnog djela, niti krivicu.

U odbrani pred tužiocem je u bitnom istakao da je završio srednju školu sa vrlo dobrim uspjehom. Pošto se njegova porodica nalazi u teškoj finansijskoj situaciji nije mogao upisati fakultet. Sa tih razloga, a i zbog toga što ne radi se nervirao, pa je došao u depresivno stanje i smatrao je da će popraviti to stanje korišćenjem droge. Drogu je prvi put probao prije mjesec dana. Nakon toga, još dva puta je uživao drogu, a zadnji put prije petnaestak dana. Toga dana dogovorio se sa djevojkom da izađu u grad, pa kada je pošao sreo se sa C. E. i pitao ga može li da mu nabavi marihuanu. Istu je namjeravao da uživa. Za E. je čuo ranije da nabavlja i prodaje drogu, a isti mu je u razgovoru rekao da će toga dana oko 21,30 h. donijeti drogu kod kamenog mosta u P, što je i učinio. Od istog je kupio drogu za iznos od pet eura. Nakon toga se po dogovorio vidio sa V. P, sa kojim je pošao u kafić „D. g“, koji se nalazi u ul. K. P. u P. Po proteku 20 minuta od njihovog dolaska, došla je policija i izvršila „raciju“ u lokalu. Tada je policijskom službeniku predao kesu sa marihuanom, koja kesica se nalazila u njegovim farmericama.

Nije želio da ukaže na imena drugova koji su mu davali da uživa drogu, jer su, kako navodi, svi upisali fakultete.

Sa C. E. nikada nije kontaktirao putem telefona, sa istim se nije družio, nema ni njegov broj u telefonskom imeniku. Posjeduje karticu sa brojem mobilnog telefona ......

Na pretresu je ponovio iskaz pred tužiocem, sa razlikom što je ustvrdio da drogu nije kupio od C. E, već od njemu nepoznatog lica. C. je znao imenom i prezimenom i kada bi ga sreo na ulici, znao je da to je C. Mislio je da je kupio drogu od C. E, ali da to ustvari C. nije bio, već lice koje nije poznavao ni tada, niti je kasnije stekao saznanje koje je to lice. Predočio je da njegovu tvrdnju da je od ranije koristio drogu može potvrditi svjedok V. P. i njegov brat D. Nikada se nije javio u neku od zdravstvenih ustanova, zbog problema vezanih za uživanje droge. U međuvremenu se zaposlio pri vojsci u D. i tada mu je rađen test i nije utvrđeno prisustvo droge u njegovoj krvi.

Na ponovljenom pretresu je pojasnio je da je droga koju je koristio bila u obliku kuglice, koju je on prije upotrebe morao da „izdrobi“ i tu sadržinu bi pomijašao sa duvanom, stavljao u cigaretu iz koje je prethodno izvukao duvan, a potom istu uživao. Ta „kuglica“ je bila zelene boje. Izgledala je kao mala loptica, a ustvari sastav te loptice je bio droga – marihuana, koja je izgledala kao sitni duvan.

Nakon što mu je pokazana foto-dokumentacija i fotografija zamotuljka označena brojem 1 iz spisa, koja fotografija je sačinjena prilikom vještačenja izvršenog od strane Forenzičkog centra, ustvrdio je da je upravo to fotografija zamotuljka-droge koju je on prethodno kupio.

Dalje je pojasnio da je on drogu koju je opisao kao „kuglicu“ uživao u prisustvu V. P, te da to nije droga koja je oduzeta od strane policije dana 21.02.2014 godine, a da je drogu koju je kupio neposredno prije nego što je oduzeta izgledala kao droga koja je prikazana fotografijom. Ističe da je vidio policiju kada je došla, te da je imao mogućnosti da odbaci taj zamotuljak od sebe, ali da to nije uradio, jer je mislio da kupovina marihuane radi sopstvenog uživanja nije krivično djelo.

Predočava da je zaposlen pri vojsici u P. po ugovoru.

U završnoj riječi branilac optuženog je ukazao na opasnost ove vrste djela, kao i na intenciju društva da se uživanje droge dekriminalizuje. Smatra da optuženi nije kriv za izvršenje djela kako mu je stavljeno na teret optužnicom, jer tokom postupka nije dokazano da je optuženi drogu prodavao, već samo da je drogu držao. Smatra da je optuženi namjeravao izvršiti prodaju droge, da ista ne bi bila zamotana u jednom, već u više zamotuljaka. Da nije namjeravao prodati drogu, po nalaženju branioca, ukazuje njegovo ponašanje tokom postupka, te da ni na koji način nije ometao službeno lice koje je vršilo pretres i pronalazak droge, niti da je istu na bilo koji način pokušao sakriti. Cijeni iskrenom odbranu optuženog, te ukazuje na činjenicu da se radi o mladom čovjeku.

Branilac cijeni da je optužnica zasnovana na pretpostavkama, te da je svjedok C. E. u istrazi saslušavan kao optuženi, a potom kao svjedok, da je izjavu dao onako kako njemu najviše odgovara, prikazujući da mu je upravo optuženi prodao drogu, a sve kako bi izbjegao svoju krivičnu odgovornost.

Ukazuje da je optuženi uživao drogu, ali je uspio da prekine sa time, nakon čega se zaposlio i uključio u normalne društvene tokove i postao koristan član društva.

Predložio je sudu da istog zbog nedostatka dokaza oslobodi od krivične odgovornosti primjenom principa „in dubio pro reo“
Optuženi je prihvatio završnu riječ svog branioca, stim što moli sud da mu pruži „šansu“ da nastavi da živi neporočan život. Izrazio je iskreno žaljenje i kajanje što je drogu uživao, uz obećanje da to više neće činiti.

Sud je u dokaznom postupku na glavnom pretresu izveo dokaze: saslušao svjedoke B. M, C. E. i H. D, pročitao: iskaze svjedoka M. S. dat pred tužiocem oznake Kt. br. 14/14 od 03.06.2014 godine i V. P. dat na zapisniku pred ovim sudom dana 12.11.2014 godine; službenu zabilješku Uprave policjie – Centra bezbjednosti P, 47/4 br. 240/14-40-80/42/2 od 21.02.2014 godine; potvrdu Uprave policije – Centra bezbjednosti P. o privremeno oduzetim predmetima 47/4 br. 240/14-40-80/42-1 od 21.02.2014 godine, na ime okrivljenog H. E; izvještaj iz kaznene evidencije za okrivljenog H. E. Ministarstva pravde Crne Gore, br. 0203/3631 od 17.07.2014 godine; izvršio uvid u: izvještaj Forenzičkog centra iz D. o hemijskom vještačenju br. 648/14 od 22.04.2014 godine, sa foto-dokumentacijom; izvještaj Forenzičkog centra iz D. o DNK vještačenju br. 647/14 od 16.04.2014 godine; zdravsteni karton iz Doma zdravlja P. na ime okrivljenog H. E; foto dokumentaciju Uprave policije – CB P, br. 132/14 od 21.02.2014 godine, pa je cijeneći iste i u kontekstu dovodeći ih u vezu sa odbranom optuženog utvrdio činjenično stanje kao u izreci presude.

Kao nesporno u ovoj krivično-pravnoj stvari utvrđeno je sledeće činjenično stanje:

Dana, 21.02.2014 godine, optuženi H. E. se nalazio u ugostiteljskom objektu „D. g“ u P, zajedno sa svojim prijateljem V. P. Nakon što su došli u kafić oko 22,00 h. po proteku oko 20 minuta u lokal su došli ovlašćeni policijski službenici Uprave policije iz P. Izvršili su „raciju“ u lokalu i tada su kod optuženog H. E. pronašli 1,63 g. opojne droge – marihuane. Drogu su uz izdatu potvrdu o privremeno oduzetim predmetima oduzeli od optuženog.

Ove nesporne činjenice potvrđene su sadržinom potvrde o privremeno oduzetim predmetima, odbranom optuženog, te iskazima svjedoka V. P. i M. Z.

Optužnicom tužioca između ostalog optuženom H. stavljeno je na teret da je neovlašćeno radi prodaje držao 1,63 g. opojne droge – marihuane.

Nesprono je da je nađena materija kod optuženog droga – marihuana.

Međutim, optuženi H. E. spori da je drogu neovlašćeno radi prodaje držao, već tvrdi da je drogu držao radi zadovoljavanja svojih potreba, jer je povremeno uživao drogu.

Ovu tvrdnju optuženog potvrđuju svjedoci V. P, B. M. i H. D, koji su kategorični da su bili prisutni kada je optuženi konzumirao drogu i opisali su način na koji je to činio.

Tako, svjedok V. u bitnom ističe da mu je poznato da je optuženi kupovao drogu za svoje potrebe. To je saznao jer mu je to u razgovoru govorio, a i u njegovom prisustvu je pet-šest puta uživao drogu. Opisao je način na koji je optuženi vršio pripreme za uživanje droge, tako što bi iz cigare izvadio duvan i umjesto duvana ubacio drogu i istu uživao. Predstavio je da je ta droga izgledala kao „neki kružići“ koji su izgledali kao „male loptice“. Dalje je naveo da bi optuženi te kružiće isprštio i oni bi se pretvorili u prah koji je potom ubacivao u cigaretu i uživao kao duvan.

Svjedok B. u bitnom predočava da optuženog poznaje još od osnovne škole, te da se druže i viđaju skoro svaki drugi dan. Često sjede i piju kafu. Jednom prilikom je bio prisutan kada je optuženi uživao drogu marihuanu, tako što je iz neke kesice izvadio supstancu koja je bila u obliku loptice, kao da je od plastelina, a koja loptica je bila prečnika oko pola centimetra. Tu lopticu bi prstima izdrobio, odnosno usitnio i tako isitnjena sadržina je izgledala kao duvan. Tu sadržinu bi, a nakon što bi prethodno iz cigarete izvadio duvan, stavio u tu cigaretu i istu konzumirao – pušio. Da je optuženi na taj način uživao drogu zapazio je možda oko jedan mjesec dana prije nego što je droga nađena kod njega. Tada je pitao optuženog da li je to droga – marihuana. Na njegovo pitanje zbog čega to radi, odgovorio mu je da bi se malo opustio. Osim taj put, više nije vidio da optuženi uživa drogu, niti je to od nekog drugog saznao. H. D. poznaje i zna da se isti druži sa njim. Kada je optuženi uživao drogu bili su prisutni samo njih dvojica i to mu je bilo prvi put da vidi da neko uživa drogu. V. P. poznaje i poznato mu je da se isti druži sa optuženim. C. E. bi možda prepoznao kada bi ga vidio. Nije mu poznato da se optuženi bavi prodajom droge i niti je to čuo.

Svjedok H. u bitnom predočava da se sa optuženim upoznao prije otprilike tri godine i poznato mu je da je isti uživalac droge – marihuane. Tvrdi da je par puta bio prisutan kada je optuženi uživao drogu-marihuanu, na način što bi iz neke kese izvadio neku suvu materiju koja je izgledala kao “mali grumenčići”, koje bi isitnio, nakon čega bi iz već postojeće cigarete izvadio duvan, a potom bi taj duvan pomiješao sa tom materijom – drogom i tu miješanu sadržinu vratio u cigaretu, a nakon toga zapalio i pušio. Ta materija je bila zelenkasto-tamne boje. Navodi da se sa optuženim druži, te da je zadnji put bio prisutan kada je negdje septembra 2013 godine, uživao drogu na način kako je to opisano. Tokom 2014 godine, sa istim se povremeno družio. Nije čuo od bilo koga, niti je on to u saznanju da se optuženi bavi prodajom droge. Dalje navodi da se i nakon što je policija našla drogu kod njega sa njim druži i da je sjedio sa njim, kao i prije pet-šest dana posmatrano od dana svjedočenja i isti mu je više puta govorio da je prestao da uživa drogu od dana kada je ista nađena kod njega i žalio mu se da mu je droga uništila život.

Poznato mu je da se u međuvremenu zaposlio pri vojsci u P, te da je položio državni ispit.

Po nalaženju suda, svjedoci su u bitnom jednako opisali šta su zapazili i sadržinom potvrdili odbranu optuženog da drogu nije držao radi prodaje, već radi zadovoljavanja svojih potreba.

Činjenica je da se svjedok C. E. u istrazi decidno izjasnio da je od optuženog H. češće kupovao marihuanu u manjim količinama i u vrijednosti od oko pet eura, jer je znao da H. prodaje marihuanu. Ovaj svjedok je tada bio kategoričan da on H. nije prodavao drogu – marihuanu. Naznačio je da se sa optuženim nije družio, ali da ga je poznavao, te da je prestao da uživa drogu unazad pola godine posmatrano od momenta saslušanja u istrazi i da se od tada sa H. uopšte nije viđao, a moguće da se sa istim vidio dva-tri puta.

Međutim, ovaj svjedok je na pretresu izmijenio iskaz, te je istakao da nije siguran da je od optuženog H. kupovao drogu, jer je drogu kupovao uvijek kada je bio mrak, pa nije mogao potpuno vidjeti lice od koga je kupovao i preuzimao drogu. Drogu je uvijek preuzimao po nekim „ulazima“ i po mraku, tako da nije mogao jasno vidjeti lik lica koje mu je predavalo drogu. Ustvrdio je da je drogu uvijek kupovao od lica po pozivu na broj telefona ......

U ponovnom postupku, dalje je predstavio da je mislio da je drogu kupovao od optuženog H, ali kada je kupovao drogu to je činio u večernjim časovima i u mraku, pa nije mogao u potpunosti zapaziti crte lica od kojeg je kupovao drogu, pa stoga nije siguran da je drogu kupovao od optuženog, već postoji mogućnost da je istu kupovao od drugog lica, a ne od optuženog. Pojasnio je da je u tom dijelu izmijenio iskaz na pretresu, jer je putem telefona kontaktirao sa nekim licem preko broja telefona koji je nabavio od društva i oni su mu rekli da je to broj nekog „E“, od koga je kupovao drogu, pa stoga nije mogao ustvrditi da je drogu kupovao upravo od optuženog, već postoji mogućnost da je istu kupovao od drugog lica.

Dalje je predočio da je dva puta saslušavan kod tužioca. Jedan put kao osumnjičeni, a drugi put kao svjedok, te da ga je tužilac oba puta upoznao sa njegovim pravima i da je tačno da je tada tužiocu rekao da je drogu kupio od optuženog, jer je na taj način želio da zaštiti sebe.

Činjenica je da svjedoci V, B. i H, potpuno uvjerljivo neopisuju način pripreme droge za uživanje koje je vršio optuženi. Međutim, obzirom da iz sadržine njihovih iskaza proizilazi da nijesu imali prethodnog iskustva u vezi načina uživanja i pripreme droge za uživanje, kao i da osim kada je to činio optuženi nijesu bili prisutni prilikom pripreme droge za uživanje i uživanja droge, po nalaženju suda, to nijesu morali ni zapaziti, pa stoga nije ni od bitog uticaja na drugačiji zaključak.

Izvještajem o DNK vještačenju vještaka S. K. je predstavljeno da se na izuzetom uzorku sa površine PVC zamotuljka nalazi mala količina biološkog materijala koja potiče od najvjerovatnije dvije osobe. Rezultat DNK analize daje umjerenu podršku da je H. E. jedan od donora biološkog materijala, a ne podržava hipotezu da je C. E. jedan od donora biološkog materijala, a što bi ukazivalo da drogu nije kupio od C, već od drugog lica, kako je tvrdio na pretresu.

Kod nespornog da je droga nađena kod optuženog, te sadržine iskaza svjedoka V, B. i H, sud nalazi da ovaj izvještaj ne treba posebno analizirati.

Kod činjenice da je svjedok C. tokom postupka mijenjao iskaz i u konačnom iskazao nesigurnost da je drogu kupovao od optuženog, to čini nesigurnim i njegovo kazivanje da je drogu kupovao od lica koje se koristilo brojem telefona ......, čiji broj telefona je nesporno optuženog H, da optuženi nije zatečen da preuzima bilo koju radnju koja bi ukazivala da je drogu držao radi prodaje, te sadržine iskaza svjedoka V, B. i H, a koji su kategorični da su bili prisutni kada je optuženi uživao drogu, te činjenice da je droga nađena kod optuženog u jednom pakovanju, čija težina ne odgovara uobičajnim težinama pakovanja koja su pripremana za prodaju, sud je prihvatio odbranu optuženog i iskaze svjedoka V, B. i H, koji su sadržinom svojih iskaza potvrdili odbranu optuženog, da je drogu držao radi uživanja, a ne radi prodaje.

Da se radi o drogi-marihuani potvrđuje se izvještajem o vještačenju vještaka S. B. Tim izvještajem je predstavljeno da na osnovu karakteristične morfološke građe u dostavljenom biljnom materijalu se konstatuje da isti potiču od biljke čiji je botanički naziv Cannabis Sativa-konooplja, te da dostavljeni materijal sadrži tetrahidrokanabinol (THC) u koncentraciji iznad 0,2 %, a koje supstance djeluju na centralni nervni sistem, izazivaju stanje zavisnosti i nalaze se u Pravilniku o utvrđivanju spiska droga, psihotropnih supstanci i bilja koje se mogu koristiti za proizvodnju droga (Sl. list CG, br. 56/2012). Tim izvještajem je utvrđena masa dostavljenog uzorka od 1,63 g. a foto-dokumentacijom koja je sastavni dio tog izvještaja, kao i foto-dokumentacijom Uprave policije od 21.02.2014 godine, bliže je predstavljena droga koja je bila predmet vještačenja.

Da je droga oduzeta od optuženog potvrđuje se sadržinom potvrde o privremeno oduzetim predmetima koja je izdata na ime optuženog H. E. od 21.02.2014 godine, a koju potvrdu su izdali policijski službenici Uprave policije iz P, a što potvrđuje i svjedok M. Z.

Izdvodom iz kaznene evidencije za optuženog koji je izdat od Ministarstva pravde dana 17.07.2014 godine, se potvrđuje da optuženi do sada nije osuđivan.

Sadržina izvedenih pisanih dokaza ničim nije dovedena u sumnju, pa je sud iste u potpunosti prihvatio.

Sud je cijenio sadržinu ostalih izvedenih dokaza na pretresu i to: službenu zabilješku Uprave policije – Centra bezbjednosti iz P. oznake 240/14-40-80/42/2 od 21.02.2014 godine, sadržinu zdravstvenog kartona Doma zdravlja iz P. na ime optuženog H. E. Međutim, iste nije našao za potrebu posebno analizirati, jer po nalaženju suda nijesu od značaja za drugačiji zaključak i odluku.

Analizirajući sve dokaze izvedene tokom postupka kako pojedinačno tako i u ukupnosti, sud nije mogao na potpuno pouzdan način utvrditi da je optuženi držao drogu radi prodaje, a što mu je stavljeno na teret optužbom, pa je optuženog primjenom principa „in dubio pro reo“ oslobodio optužbe da je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika, jer nije dokazano da je drogu neovlašćeno držao radi prodaje.

Troškovi krivičnog postupka na ime nužnih izdataka optuženog i nužnih izdataka i nagrade branioca, padaju na teret budžetskih sredstava, na osnovu čl. 230 Zkp, a o čijoj visini će biti odlučeno posebnim rješenjem kada se pribave potpuniji podaci shodno odredbama čl. 227 Zkp-a.

Shodno čl. 66, čl. 75 st. 3 i čl. 300 st. 6 Kz, privremeno oduzeta droga - marihuana od optuženog H. E, u količini od 1,69 g. trajno se oduzima sa razloga zaštite zdravlja i ista se ima uništiti.

Sa iznijetog odlučeno je kao u izreci presude.

VIŠI SUD U BIJELOM POLJU
Dana, 29.05.2015 godine.

Zapisničar, S U D I J A
Radmila Duborija,s.r. Vukomir Bošković,s.r.

PRAVNA POUKA :

Protiv ove presude može se izjaviti žalba
Apelacionom sudu RCG Podgorica u roku
od 15 dana od dana prijema a preko ovog
suda.