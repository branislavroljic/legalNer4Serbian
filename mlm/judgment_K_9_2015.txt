CRNA GORA
OSNOVNI SUD U NIKŠIĆU

K.br.9/2015
Dana 26.10.2015.godine
U IME CRNE GORE
OSNOVNI SUD U NIKŠIĆU, kao prvostepeni krivični, sudija pojedinac Đuričković Igor, uz sudjelovanje namještenika Papović Budimirke kao zapisničara, rješavajući u krivičnom predmetu okrivljenog P.B.a iz Nikšića, zbog krivičnog djela skidanje i povreda službenog pečata i znaka iz člana 381 stav 1 KZ CG, postupajući po optužnom predlogu ODT Nikšić Kt.br.604/14 od 14.01.2015. godine, nakon javnog glavnog pretresa održanog dana 22.10.2015.godine, u prisustvu zastupnika ODT-a iz Nikšića Radulović Zorice i okrivljenog, donio je i dana 26.10.2015.godine javno objavio

P R E S U D U
Okrivljeni:

P.B., JMBG . od oca D. i majke D., rođene P., rođen 02.01.1953. godine u N.sa prebivalištem u Nikšiću – ulica B. državljanin Crne Gore, nezaposlen, oženjen, otac troje djece, lošeg imovnog stanja, ranije neosuđivan;
-Na osnovu člana 373 stav 1 tačka 2 Zakonika o krivičnom postupku
OSLOBAĐA SE OD OPTUŽBE
Da je:

Neutvrđenog dana u periodu od 13.03.2014.godine do 24.04.2014.godine, u Nikšiću, svjestan svog djela čije je izvršenje htio, u svojoj porodičnoj kući koja se nalazi u naselju K., skinuo službeni pečat-distributivnu plombu koju je ovlašćeno službeno lice EPCG AD Elektrodistribucija Nikšića postavilo radi osiguranja ispravnosti i tačnosti mjerenja utroška električne energije, na način što je sa brojila, koje se vodi na njegovo ime, a koje nosi broj 5201800, skinuo distributivnu plombu broj AA 12685 i priključio svoju porodičnu kuću na elektrodistributivnu mrežu;
- čime bi počinio krivično djelo skidanje i povreda službenog pečata i znaka iz člana 381 stav 1 Krivičnog zakonika Crne Gore.

Troškova krivičnog postupka nije bilo, a isti bi u slučaju da su postojali padali na teret budžetskih sredstava ovoga suda.

O b r a z l o ž e n j e
Osnovno državno tužilaštvo u Nikšiću svojim optužnim predlogom Kt.br.604/14 od 14.01.2015.godine, stavilo je na teret okrivljenom P.B.u izvršenje krivičnog djela skidanje i povreda službenog pečata i znaka iz člana 381 stav 1 KZ CG, koje krivično djelo je činjenično opisano u izreci presude. Zastupnik ODT-a Radulović Zorica, koja je zastupala optužni akt na glavnom pretresu, u svojoj završnoj riječi ostala je pri navodima podnijetog optužnog akta i predložila sudu da okrivljenog oglasi krivim zbog izvršenja krivičnog djela koje mu je stavljeno na teret optužbom i osudi po zakonu.

Okrivljeni P.B. u svojoj odbrani datoj u prethodnom postupku i na glavnom pretresu, negirajući izvršenje krivičnog djela koje mu je stavljeno na teret optužbom, u bitnom je naveo da od 26.12.1985. godine ne živi u porodičnoj kući koja se nalazi u naselju Kočani, već da od tog dana živi u stanu koji se nalazi na adresi ulica Beogradska AB1/2, u naselju Rudo Polje u Nikšiću, a da je u porodičnoj kući koja se nalazi u naselju Kočani, odnosno dijelu te porodične kuće za koji je instalirano brojilo električne energije koje se vodi na njegovo ime, do dana 11.05.2014. godine stanovala njegova majka, sada pokojna P. D., koja je preminula navedenog datuma i da tvrdi da, pošto je posjećivao majku tokom marta i aprila mjeseca 2014. godine u tom dijelu kuće koji je ona koristila ni jednog trenutka nije bila isključena električna energija, a da mu je poznato da su tokom marta mjeseca 2014. godine u tu kuću dolazili radnici Elektrodistribucije Nikšić koji su kontrolisali to brojilo i tom prilikom napravili dvije fotografije brojila i to jednu sa plombom postavljenom na tom brojilu, a drugu bez te plombe. Odgovarajući na pitanja postavljena na glavnom pretresu okrivljeni je naveo da se predmetno brojilo električne energije nalazi u ormaru koji je postavljen na spoljašnjoj fasadi kuće i da ta kuća ima četiri stana, da u toj kući stalno žive njegova braća P. D. i Z., a da dio u istoj ima i njegov treći brat P. S., kao i da stan u kojem je živjela njegova majka nije formalno pravno njegovo vlasništvo, pošto se kompletna kuća sa svim posebnim djelovima iste i imanje oko kuće vodi na ime njegovog najmladjeg brata Perović Zorana, i da je po njegovom mišljenju do toga da se predmetno brojilo električne energije vodi na njegovo ime došlo zbog toga što je prije trideset godina, kada se vršilo evidentiranje potrošača električne energije, napravila administrativna greška tako što je on upisan kao potrošač električne energije za to brojilo.

U svojoj završnoj riječi okrivljeni je, ostajući pri svojoj odbrani, predložio sudu da ga oslobodi od optužbe.

Sud je na glavnom pretresu u dokaznom postupku pročitao zapisnik EPCG AD Elektrodistribucija Nikšić o izvršenju naloga za obustavu snabdijevanja električnom energijom broj 0003279 od 13.03.2014.godine i zapsinik EPCG AD Elektrodistribucija Nikšić o izvršenju naloga za obustavu snabdijevanja električnom energijom broj 0002081 od 24.04.2014.godine, zatim neposredno saslušao svjedoke P. Z., P. S. i P. D.na saglasan predlog stranaka pročitao iskaz svjedoka M. M. dat u prethodnom postupku, pročitao dopis Uprave za nekretnine CG PJ Nikšić broj 958-103-288/15 od 24.04.2015.godine i list nepokretnosti broj 2866, KO Nikšić, izdat dana 24.04.2014.godine, pročitao presudu Osnovnog suda u Nikšiću K.br.412/14 od 05.11.2014. godine i pročitao izvod iz registra kaznenih evidencija Ministarstva pravde CG za okrivljenog, dok je sud odbio predlog ODT Nikšić istaknut u optužnom aktu da se u svojstvu svjedoka neposredno sasluša radnik Elektrodistribucije Nikšić Jolović Dražen, smatrajući da su dokazima provedenim u toku predmetnog krivičnog potupka do izvjesnosti utvrđene sve činjenice neophodne za donošenje odluke u istom, tako da bi saslušanje imenovanog lica u svojstvu svjedoka po oceni suda vodilo bespotrebnom odugovlačenju predmetnog krivičnog postupka.

Analizirajući provedene dokaze pojedinačno i u njihovoj međusobnoj povezanosti, dovodećih ih u vezu sa navodima optužbe i odbranom okrivljenog, sud je utvrdio da se na osnovu provedenih dokaza u predmetnom postupku ne može na nesumnjiv način utvrditi da je okrivljeni P.B. izvršio krivično djelo koje mu je stavljeno na teret optužbom, pa je okrivljenog oslobodio od optužbe iz sljedećih razloga:

U zapisniku EPCG AD Elektrodistribucija Nikšić o izvršenju naloga za obustavu snabdijevanja električnom energijom broj 0003279 od 13.03.2014.godine konstatovano je da su dana 13.03.2013.godine radnici EPCG AD Elektrodistribucija Nikšić M. M.i J.D., u naselju Kočani, isključili sa elektro mreže brojilo broj 5201800, koje se vodi na ime okrivljenog P.B.a i da su na navedeno brojilo nakon isključenja postavili plombu broj AA 12685, dok je u zapisniku EPCG AD Elektrodistribucija Nikšić o izvršenju naloga za obustavu snabdijevanja električnom energijom broj 0002081 od 24.04.2014.godine konstatovano da su imenovani radnici Elektrodistribucije Nikšić dana 24.04.2014.godine obavili kontrolu navedenog brojila i prilikom iste ustanovili da je sa navedenog brojila skinuta plomba koja je postavljena dana 13.03.2014.godine, nakon isključenja brojila sa mreže i da je predmetno brojilo samovoljno priključeno na niskonaponsku mrežu.

Svjedok M. M. u svom iskazu u bitnom je naveo da je, kao radnik Elektrodistribucije Nikšić, dana 13.03.2014.godine sa kolegom J. D. bio na terenu, da su izvršavali su poslove na isključenju potrošača koji su imali neizmirene obaveze po osnovu utrošene električne energije i da su tog dana u naselju K. isključili na osnovu naloga brojilo koje se vodi na ime potrošača P.B.a i da su nakon isključenja na brojilo postavili plombu broj AA 12685. Naveo je i da je dana 24.04.2014.godine, takođe sa kolegom J. D. obavio kontrolu predmetnog brojila potrošača koje su prethodno isključili sa elektrodistributivne mreže i da su tom prilikom konstatovali da je sa istog skinuta plomba koja je bila postavljena nakon isključenja obavljenog dana 13.03.2014.godine i da je brojilo samovoljno priključeno na elektrodistributivnu mrežu.

Svjedok P. S. u svom iskazu je naveo da živi u Budvi, da je okrivljeni P.B. njegov rođeni brat, i da osim njega ima još dva brata, i to: Z. i D., da u naselju Kočani u Nikšiću postoji porodična kuća u kojoj su živjeli njihovi roditelji za svog života i njihov najmlađi brat Zoran, a da nakon smrti njihovih roditelja u toj kući živi njihov brat Zoran sa svojom porodicom i da se ta porodična kuća sa svim svojim posebnim djelovima u katastarskom operatu vodi na Z. ime. Objasnio je i da ta porodična kuća ima četiri stana koja su osposobljena za stanovanje i da okrivljeni P.B. u toj kući ne živi u posljednjih više od 30 godina, jer ima stan u Nikšiću koji je dobio od preduzeća u kojem je radio, a da u toj porodičnoj kući okrivljeni nema u faktičkom posjedu ni jednu stambenu jedinicu. Naveo je i da su tu kuću on, njegova braća i njihovi pokojni roditelji za svog života gradili zajednički, tako što su učestvovali u izgradnji te kuće koliko je ko mogao, ali da se ta čitava nepokretna imovina koja se nalazi u naselju Kočani, dakle i kuća i plac oko kuće vode na ime njegovog najmlađeg brata Zorana i njegovo su vlasništvo, a da o tome kako je došlo do toga ne želi da govori pred sudom. Odgovarajući na pitanja postavljena na glavom pretresu imenovani svjedok je naveo da je njegova majka D. živjela u jednom zasebnom stanu u toj kući sve do njene smrti, koja je nastupila dana 11.05.2014. godine, da je ista prije smrti bila teško bolesna i nepokretna i da je on povremeno dolazio iz Budve da je obiđe i da je dolazio i tokom aprila mjeseca 2014.godine i da tvrdi da, koliko je njemu poznato, tokom tog mjeseca nije isključivana električna energija u tom dijelu kuće koji je koristila njegova pokojna majka.

Svjedok P. D. u svom iskazu u bitnom je istakao da je okrivljeni P.B. njegov rođeni brat, da osim njega on ima još dva brata, i to: S. i Z. i objasnio da živi u dijelu porodične kuće koja se nalazi u naselju Kočani, koja kuća je bila stara kuća koja je renovirana prije više od 20 godina, zajedničkim ulaganjem njega, njegove braće i roditelja, tako što su napravljena četiri stana, da od tada u jednom od tih stanova živi on sa svojom porodicom, u drugom stanu njegov brat Z. sa svojom porodicom i da su u jednom stanu živjeli njihovi roditelji, s tim što je njihov otac preminuo prije više godina, a da je njihova majka, koja je nakon očeve smrti nastavila da živi sama u tom jednom stanu, preminula dana 11.05.2014. godine. Istakao je i da njegov brat S. živi u B., a da okrivljeni P.B. sa svojom porodicom u posljednjih 30 godina živi u stanu koji se nalazi u Integralovom naselju u Nikšiću i da iako su tu kuću izgradili, odnosno renovirali, sva četvorica zajedno uz pomoć rotitelja, ta kuća se sa svim svojim posebnim djelovima i imanjem oko iste u katastarskom operatu vodi na ime njegovog najmlađeg brata Z.kao jedinog vlasnika, a da okrivljeni u posljednjih 30 godina ne živi u toj kući, niti ima u faktičkom ili pravnom vlasništvu bilo koji posebni dio te kuće, iako jedan od ta četiri stana po svim pravilim treba da mu pripadne. Odgovarajući na pitanja postavljena na glavnom pretresu imenovani svjedok je naveo da je njegova majka za svog života koristila stan u prizemlju kuće i da je u istom je živjela sama i da tvrdi da u tom stanu koji je ona koristila i tokom aprila mjeseca 2014. godine, dakle neposredo prije njene smrti, nije isključivana električna energija, jer bi u slučaju da se to desilo on i njegova braća sigurno preduzeli sve što je u njihovoj moći da joj omoguće snabdijevanje električnom energijom u stanu koji je koristila ili bi je preselili kod nekog od njih, kao i da je za svo vrijeme trajanja bolesti njihove majke, pa i tokom aprila mjeseca 2014. godine, okrivljeni redovno dolazio da je obilazi.

Svjedok P. Z. u svom iskazu u bitnom je istakao da živi u porodičnoj kući koja se nalazi u naselju Kočani, koja kuća ima četiri stana, da on ima tri brata, i to: okrivljenog P.B.a, P. S. i P. D. i da i on i njegova braća imaju po jedan stan u toj porodičnoj kući, ali da se čitava kuća, sa svim njenim posebnim djelovima i imanjem oko kuće, u katastarskom operatu vodi na njegovo ime, a da njih četvorica između sebe znaju čiji je koji stan. Objasnio je da se njegov stan nalazi u prizemlju kuće i da u njemu živi sa svojom porodicom, a da drugi stan u prizemlju kuće pripada okrivljenom, ali da okrivljeni nikada nije živio u tom stanu, jer u posljednjih 30 godina živi u stanu koji se nalazi u Beogradskoj ulici, u Nikšiću, a u da je u tom stanu okrivljenog koji se nalazi u okviru porodične kuće živjela njihova majka do dana 11.05.2014. godine, kada je preminula, i da svaki od ta četiri stana u njihovoj porodičnoj kući ima posebno brojilo električne energije, a da se brojilo njegovog i B. stana nalazi postavljeno u prizemlju kuće, na spoljašnjoj fasadi, tako što je brojilo njegovog stana postavljeno u posebnom ormaru na fasadi, a brojilo stana okrivljenog u drugom posebnom ormaru i da što se tiče toga da li je dana 13.03.2014. godine, u ovom stanu koji pripada okrivljenom isključivana električna energija, on tvrdi da to nije učinjeno jer je on, kao čovjek koji živi u toj kući i s obzirom da je u Božidarovom stanu živjela njihova majka, bio neposredno upoznat sa tim. Odgovarajući na pitanja postavljena na glavnom pretresu imenovani svjedok je istakao da je okrivljeni tokom marta i aprila mjeseca 2014. godine redovno dolazio da posjećuje njihovu majku koja je bila na samrti, ali da se ne može sa sigurnošću izjasniti koliko je često isti dolazio, jer se toga ne sjeća.

Na osnovu interpretiranih i ostalih provedenih dokaza sud je utvrdio sljedeće činjenice:

Kazivanjem okrivljenog P.B.a i svjedoka P. Z., P. S. i P. D., utvrđeno je da su okrivljeni i imenovani svjedoci rođena braća i da u naselju K. u N. postoji porodična kuća imenovanih, koja se u katstarskom operatu sa svim svojim posebnim djelovima i imanjem oko kuće vodi na ime svjedoka P. Z.da je predmetna kuća prije više od dvadeset godina renovirama zajedničkim ulaganjem sredstava od strane okrivljenog, imenovanih svjedoka i njihovih roditelja, tako što su u kući napravljena četiri zasebna stana i da okrivljeni i imenovani svjedoci između sebe znaju koji stan je faktičko vlasništvo svakog od njih, a da u svojim stanovima u predmetnoj porodičnoj kući stanuju svjedoci Perović Dragan i Perović Zoran.

Kazivanjem okrivljenog P.B.a i svjedoka P. Z., P. S. i P. D., utvrđeno je da u predmetnoj porodičnoj kući okrivljeni nema ni jedan stan u formalno-pravnom vlasništvu i da u istoj okrivljeni nije živio u posljednji trideset godina, već da je isti živio u svom stanu koji se nalazi u širem centru Nikšića, što je potvrđeno uvidom u dopis Uprave za nekretnine broj 958-103-288/15 od 24.04.2015.godine i list nepokretnosti broj 2866, KO Nikšić, izdat dana 24.04.2014.godine, u kojima je navedeno da od nepokretne imovine na teritoriji Opštine Nikšić, na adresi ulica VI Crnogorske AB-1 okrivljeni P.B. posjeduje stambeni prostor upisan u navedenom listu nepokretnosti, na katastarskoj parceli broj 2763, broj zgrade 3, PD 38-P4, površine 62 m2 i garažu kao dio stambene zgrade upisanu u navedenom listu nepokretnosti, na katastarskoj parceli broj 2763, broj zgrade 3, PD 45-SU, površine 17 m2.

Kazivanjem okrivljenog P.B.a i svjedoka Perović Zorana, Perović Slavka i Perović Dragana, utvrđeno je da u predmetnoj porodičnoj kući lociranoj u naselju Kočani okrivljeni P.B. u periodu dešavanja događaja koji su predmet ovoga postupka, dakle u periodu od 13.03.2014.godine do 24.04.2014.godine, nije imao u faktičkoj državini ni jedan od četiri stana u predmetnoj porodičnoj kući, jer je u stanu koji je po usmenom sporazumu okrivljenog i imenovanih svjedoka pripadao okrivljenom, a koji stan se nalazi u prizemlju kuće, u navedenom periodu živjela majka okrivljenog i imenovanih svjedoka Perović Dragana, koja je u tom periodu bila teško bolesna i nepokretna i koja je uslijed bolesti preminula dana 11.05.2014.godine.

Zapisnicima EPCG AD Elektrodistribucija Nikšić o izvršenju naloga za obustavu snabdijevanja električnom energijom broj 0003279od 13.03.2014.godine i broj 0002081 od 24.04.2014.godine kao i iskazom svjedoka M. M., utvrđeno je da su imenovani svjedok i J. D. kao radnici Elektrodistribucije Nikšić, zbog neplaćenog duga za utrošenu električnu energiju, dana 13.03.2014.godine, u naselju Kočani, isključili sa elektro mreže brojilo broj 5201800, koje se vodi na ime okrivljenog P.B.a i da su na navedeno brojilo nakon isključenja postavili plombu broj AA 12685 i da su dana 24.04.2014.godine imenovani radnici EPCG AD Elektrodistribucija Nikšić obavili kontrolu navedenog brojila i prilikom iste ustanovili da je sa navedenog brojila skinuta plomba koja je postavljena nakon isključenja brojila sa mrež dana 13.03.2014.godine i da je predmetno brojilo samovoljno priključeno na nisko-naponsku mrežu.

Uvidom u presudu Osnovnog suda u Nikšiću K.br.412/14 od 05.11.2014.godine utvrđeno je da je navedenom presudom, koja je postala pravosnažna dana 30.11.2014.godine, svjedok P. Z. oglašen krivim zbog izvršenja krivičnog djela skidanje i povreda službenog pečata ili znaka iz člana 381 stav 1 KZ CG i osuđen na kaznu rada u javnom interesu u trajanju od 180 časova i da je radnju izvršenja predmetnog krivičnog djela imenovani preduzeo na način što je sa brojila električne energije broj 17754236, instaliranog da mjeri potrošnju u njegovoj porodičnoj kući, koja se nalazi u naselju Kočani broj 8, u Nikšiću, skinuo službeni pečat-distributivnu plombu broj AA 13186, koju su službena lica EPCG AD Elektrodistribucija Nikšić, nakon isključenja navedenog brojila električne energije sa distributivne mreže izvršenog dana 07.04.2014.godine.

Kod ovakvog stanja stvari, uzimajući u obzir sve okolnosti predmetnih događaja, prvenstveno da okrivljeni negira izvršenje predmetnog krivičnog djela i da ne postoje neposredni i direktni dokazi koji ukazuju da je okrivljeni P.B. u periodu navedenom u izreci presude izvršio skidanje distributivne plombe sa brojila električne energije postavljenog u porodičnoj kući koja se nalazi u naselju Kočani broj 8, u Nikšiću, pri nesumnjivo utvrđenoj činjenici da okrivljeni P.B. u vrijeme dešavanja kritičnih dogadjaja nije živio u toj kući, niti je bio faktički korisnik posebnog dijela kuće-stana za koji je predmetno brojilo bilo postavljeno, već da je istom živjela njegova majka, a da su u predmetnom periodu pored majke okrivljenog u predmetnoj porodičnoj kući živjeli svjedoci P. Z. i P. D.a pri činjenici da je svjedok P. D. pravosnažnom presudom ovoga suda K.br.412/14 od 05.11.2014.godine oglašen krivim zbog izvršenja krivičnog djela skidanje i povreda službenog pečata i znaka iz člana 381 stav 1 KZ CG, čija je radnja izvršena u periodu neposredno nakon perioda izvršenja krivičnog djela koje je okrivljenom stavljeno na teret optužbom u ovom postupku i čija radnja se takođe ogleda u skidanju službenog pečata-distributivne plombe sa brojila električne energije instaliranog u istoj kući, koja je bila postavljena nakon što je to brojilo bilo isključeno sa mreže zbog neplaćenog duga, sud nalazi da se na osnovu dokaza provedenih u toku predmetnog krivičnog postupka ne može na nesumnjiv način utvrditi da je upravo okrivljeni P.B. u periodu navedenom u izreci presude izvršio skidanje službenog pečata-distributivne plombe sa brojila broj 5201800, koje se vodi na njegovo ime, a koje brojilo je postavljeno u kući koja se nalazi u naslju Kočani broj 8 u Nikšiću za stan u kojem je u navedenom periodu sama živjela majka okrivljenog, jer su konkretan interes da to učine, pored okrivljenog, imali i njegova braća P.Z. i D.koji nijesu bili obuhvaćeni optužbom u predmetnom postupku, a koji žive u toj kući i čija majka je koristila stambeni prostor u kojem je dana 13.03.2014.godine izvršeno isključenje električne energije.

Imajući u vidu navedeno, cijeneći pri tom odredbu člana 3 stav 3 ZKP-a, koja propisuje da je sud dužan da ako i nakon pribavljanja svih raspoloživih dokaza i njihovog izvođenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog zakonika ili Zakona o krivičnom postupku donese odluku koja je povoljnija za okrivljenog, sud je našao da se na osnovu dokaza provedenih u toku predmetnog krivičnog postupka ne može na nesumnjiv način utvrditi da je okrivljeni P.B. izvršio krivično djelo koje mu je stavljeno na teret optužbom i na osnovu člana 373 stav 1 tačka 2 Zakona o krivičnom postupku okrivljenog oslobodio od optužbe, smatrajući da u toku predmetnog krivičnog postupka nije dokazano da je imenovani okrivljeni izvršio krivično djelo skidanje i povreda službenog pečata i znaka iz člana 381 stav 1 KZ CG na način, u vrijeme i na mjestu kako je to okrivljenom bilo stavljeno na teret optužnim predlogom ODT Nikšić i da ne postoje drugi dokazi čije bi provođenje rezultiralo donošenjem drugačije odluke o krivici okrivljenog u predmetnom postupku, a da imajući u vidu sve navedene okolnosti kritičnog događaja, činjenica da se predmetno brojilo električne energije vodi na ime okrivljenog i činjenica da je okrivljeni P.B., kao jedan od trojice sinova sada pokojne P. D. koji žive u Nikšiću, koja je u periodu obuhvaćenom optužnim aktom, dakle od 13.03.2014.godine do 24.04.2014.godine, živjela sama u stanu za koji je brojilo električne energije broj 5201800 instalirano, bio samo jedan od tri lica koja su imala konkretan interes da učine predmetno skidanje službenog pečata-distributivne plombe sa navedenog brojila i nakon toga samovoljno priključenje električne energije u tom stanu, mogu predstavljati samo dokaz dovoljan za postojanje osnovane sumnje da je okrivljeni P.B. izvršio predmetno krivično djelo, ali ne i dokaz na osnovu koga se može na nesumnjiv način utvrditi krivica okrivljenog zbog izvršenja krivičnog djela koje mu je u predmetnom krivičnom postupku bilo stavljeno na teret optužbom.

Troškova krivičnog postupka nije bilo, a isti bi u slučaju da su postojali shodno odredbi člana 230 ZKP-a padali na teret budžetskih sredstava ovoga suda.

Na osnovu svega izloženog, primjenom citiranih zakonskih odredbi odlučeno je kao u izreci presude.

OSNOVNI SUD U NIKŠIĆU, dana 26.10.2015. godine

Zapisničar S U D I J A
Papović Budimirka s.r. Đuričković Igor s.r.

Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana od dana prijema iste preko ovog suda Višem sudu Podgorica