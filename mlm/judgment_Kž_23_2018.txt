Kž.br. 23/18
U IME CRNE GORE
VIŠI SUD U PODGORICI, kao drugostepeni krivični, u vijeću sastavljenom od predsjednika suda Borisa Savića kao predsjednikavijeća, i sudije Miljane Pavlićević i Radomira Ivanovića, kao članova vijeća, uz učešće Vesne Jelenić, kao zapisničara, u krivičnom predmetu protiv okrivljenog R. M. iz Podgorice, zbog krivičnog djela teško djelo protiv bezbjednosti javnog saobraćaja iz čl. 348 st. 3 u vezi čl.339 st. 3, u vezi st. 1 KZ CG, odlučujući po žalbama ODT iz Podgorice Kt.br.544/16 od 23.11.2017. godine, punomoćnika oštećenog M. D., advokata J. M. iz Podgorice i punomoćnika oštećenog M.A., advokata R. K. iz Podgorice, izjavljene protiv presude Osnovnog suda u Podgorici K.br.373/17 od 23.10.2017. godine, nakon održanog pretresa pred ovim sudom dana 22.03.2018. godine i nakon tajnog vijećanja i glasanja, donio je i javno objavio dana 29.03.2018. godine
P R E S U D U
U IME CRNE GORE
PRESUDU

Povodom žalbi ODT iz Podgorice, punomoćnice oštećenog M. D., advokatice J. M. i punomoćnika oštećenog M. A., advokata R. K. iz Podgorice, a po službenoj dužnosti, PREINAČAVA se presuda Osnovnog suda u Podgorici K.br.373/17 od 23.10.2017. godine, a
Okrivljeni:

R. M., JMB:.., od oca V. i majke M., rođene M., rođen 12.01.1979. godine u Podgorici, sa prebivalištem u Podgorici - Mahala b.b., Gradska opština Golubovci, završio srednju mašinsku školu, zaposlen u preduzeću "A.Z." Podgorica, oženjen, otac dvoje djece, dobrog imovnog stanja, neosuđivan,
Na osnovu čl. 373 tač. 1 ZKP, u vezi čl. 18 st.1 i 2 KZ CG
OSLOBAĐA SE OD OPTUŽBE
Da je:

Dana 27. aprila 2015. godine, oko 22,00 časa, u Podgorici, postupajući u neotklonjivoj stvarnoj zabludi da ima pravo prvenstva prolaza, na raskrsnici puteva Podgorica - Golubovci i njegovog dijela koji vodi prema Kombinatu aluminijuma, na kojoj je uništena postavljena saobraćajna signalizacija - otkinut saobraćajni znak koji je upozoravao na zabranu obaveznog zaustavljanja za učesnike u saobraćaju koji se krećući iz pravca Kombinata aluminijuma, nije pridržavao saobraćajnog propisa iz čl. 40 st. 1, u vezi čl. 14 st. 1 Zakona o bezbjednosti saobraćaja na putevima, i time je tako ugrozio saobraćaj da je doveo u opasnost život i tijelo ljudi, pa je usled toga kod nekog lica nastupila teška tjelesna povreda na način što je upravljao putničkim vozilom marke "Mercedes", registarskih oznaka ..., iz pravca Podgorice u pravcu Golubovaca, brzinom od 85 km/h, i na predmetnoj raskrsnici nije propustio putničko vozilo, marke "Golf III", registarskih oznaka PG TA 046, koje je nailazilo sa njegove desne strane, a kojim je od pravca Kombinata aluminijuma, u skladu sa propisanim pravilima saobraćaja, upravljao oštećeni M. D., skrećući lijevo, prema Podgorici, pa je čeonim dijelom vozila udario u bočnu lijevu stranu vozila "Golf III", usljed čega je oštećeni Vukmanović Darko, putnik u vozilu okrivljenog, zadobio teške tjelesne povrede u vidu višestrukog preloma obje čašice, oba zgloba kuka i oguljotine u čeono tjemenom predjelu, oštećeni M. D. teške tjelesne povrede u vidu serijskog preloma rebara sa lijeve strane, od II do X, sa prisustvom krvi u lijevoj grudnoj duplji, rascjepa lijevog svoda prečage, razorenja slezine i rascjepa u predjelu jetre, potresa mozga, preloma preponske kosti karlice bez dislokacije i čašice lijevog kuka, krvnog podliva u lijevom zatrbušnom predjelu i listastog higroma ispod tvrde moždane ovojnice u oba čeona predjela, a putnik u njegovom vozilu, oštećeni M. A., lake tjelesne povrede u vidu rane razderine u predjelu gornje usne, oguljotine u predjelu brade i lijeve šake,
- čime bi izvršio krivično djelo teška djela protiv bezbjednosti javnog saobraćaja iz čl. 348 st. 3, u vezi čl. 339 st. 3, u vezi st. 1 Krivičnog zakonika Crne Gore.

Oštećeni M. D. i M. A. se, radi ostvarivanja imovinsko- pravnog zahtjeva, upućuju na parnični postupak shodno čl. 239 st. 3 Zakonika o krivičnom postupku.

Troškovi krivičnog postupka, shodno odredbi čl. 230 st. 1 Zakonika o krivičnom postupku, padaju na teret budžetskih sredstava Suda.

O b r a z l o ž e nj e
Pobijanom presudom okrivljeni R. M. oslobođen je od optužbe da je počinio krivično djelo teška djela protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 KZ CG, koje djelo je činjenično bliže opisano izrekom pobijane presude, a osnovom čl. 373 tač. 2 ZKP-a jer nije dokazano da je počinio djelo stavljeno mu na teret, i odlučeno da troškove krivičnog postupka pred prvostepenim sudom padaju na teret budžetskih sredstava suda. Oštećeni M. D. i M. A. su radi ostvarivanja imovinsko-pravnog zahtjeva upućeni na parnični postupak.

Protiv te presude žalbe su blagovremeno izjavili ODT iz Podgorice, punomoćnik oštećenog M. D., advokat J. M. i punomoćnika oštećenog M. A., advokata R. K..

ODT iz Podgorice presudu pobija zbog povrede odredaba krivičnog postupka iz čl. 385 tač. 1 i 386 i pogrešno i nepotpuno utvrđenog činjeničnog stanja iz čl. 385 tač. 3 i 388 st. 1 ZKP-a, sa predlogom da Viši sud u Podgorici nakon održanog pretresa donese presudu kojom će okrivljenog oglasiti krivim i osuditi u skladu sa zakonom.

Punomoćnik oštećenog M. D. presudu pobija zbog bitnih povreda odredaba krivičnog postupka, pogrešno i nepotpuno utvrđenog činjeničnog stanja, povrede krivičnog zakonika i zbog odluke o kazni, sa predlogom da Viši sud u Podgorici pobijanu presudu ukine i predmet vrati na ponovno odlučivanje.

Punomoćnik oštećenog M. A., presudu pobija zbog bitnih povreda odredaba krivičnog postupka, pogrešno i nepotpuno utvrđenog činjeničnog stanja, povrede krivičnog zakonika i zbog odluke o kazni, sa predlogom da Viši sud u Podgorici pobijanu presudu ukine i predmet vrati na ponovno odlučivanje.

Viši državni tužilac u svom pismenom izjašnjenju Ktž.br.23/18 od 15.01.2018. godine predlaže da se žalba ODT u Podgorici uvaži.

Viši sud je u sjednici vijeća održanoj dana 13.02.2018. godine, bez pozivanja i prisustva stranaka, osnovom čl. 460 st. 1 ZKP-a razmotrio cjelokupne spise predmeta, ispitao pobijanu presudu, ocijenio navode žalbi, i nakon izloženog stanja u smislu čl.395 ZKP našao da postoje razlozi da se pred ovim sudom ima održati glavni pretres, jer postoje razlozi za ukidanje pobijane presude iz čl.398 st.1 ZKP.

Naime, u ovoj krivično pravno stvari ranija presuda prvostepenog suda K.br.375/16 od 25.11.2016. godine je ukinuta rješenjem ovog suda Kž.br.332/17 od 19.04.2017. godine i predmet vraćen prvostepenom sudu na ponovno suđenje.

Prvostepeni sud donosi i drugu presudu pod poslovnom oznakom K.br.373/17 od 23.10.2017.godine, kojom takođe oslobađa od optužbe okrivljenog R M. i takođe primjenom odredbe čl. 373 tač. 2 ZKP-a, odnosno da nema dokaza da je okrivljeni počinio djelo za koje je optužen.

Kako je po nalaženju ovog suda i ova presuda zahvaćena bitnim povredama odredaba krivičnog postupka a zbog povrede krivičnog zakonika u pogledu oslobađajućeg razloga, a što pobijanu presudu čini nerazumljivom i protivrječnom razlozima presude, u smislu čl. 386 st. 1 tač. 8 ZKP-a, to je na sjednici vijeća odlučeno da se pred ovim sudom ima održati pretres, nakon koga će ovaj sud sam donijeti presudu, a sve osnovom čl. 407 st. 6 ZKP-a.

Na pretresu pred ovim sudom shodno odredbi čl.396 ZKP, sudija izvjestilac je izložio stanje kao u spisima predmeta, tako što je u cjelosti pročitana ožalbena presuda prvostepenog suda K.br.373/17 od 23.10.2017 godine, pročitana žalba ODT iz Podgorice Kt.br. 544/16 od 23.11.2017. godine, pročitana žalba punomoćonika oštećenog M. A., advokata R. K., pročitana žalba punomoćnice oštećenog M. D., advokatice J. M. iz Podgorice, pročitani su zapisnici o glavnim pretresima održanim u ponovljenom pretresu pred Osnovnim sudu u Podgorici od 27.06.2017. godine i 19.10.2017. godine i zatim pozvani zastupnik optužnog predloga državna tužiteljka u VDT Podgorica da obrazloži žalbu ODT iz Podgorice, kao i branilac okrivljenog, advokatica M. R., te punomoćnici oštećenih M. D. i M. A.. Uzeta je odbrana od okrivljenog Radonjić Mihaila i u dokaznom postupku pročitana službena zabilješka ovog suda koja je sačinjena dana 22.03.2018. godine u 10:20 časova i odlučeno da se svi ostali dokazi provedeni pred prvostepenim sudom imaju cijeniti prema sadržini tih dokaza iz spisa predmeta prvostepenog suda.

Zastupnik optužnog predloga, VDT u Podgorici u završnoj riječi pred ovim sudom je navela da u svemu ostaje pri završnoj riječima koje je zastupnik optužnog predloga dao pred prvostepenim sudom, navodima i razlozima žalbe, dodajući da je u ovoj pravnoj stvari odlučno radi presuđenja činjenica kakav je režim saobraćaja, odnosno saobraćajne signalizacije bio u vrijeme kada se desila predmetna saobraćajna nezgoda, te da se uviđaj lica mjesta nakon nezgode ne može se cijeniti kao dokaz, a što je utvrđeno od strane ovog suda i činjenica da je nakon rekonstrukcije saobrAćajne nezgode postavljen znak „Stop“ za koji je utvrđeno da se sada nalazi na toj raskrsnici, te da je u ovakvoj saobraćajnoj situaciji jedino moguće primijeniti pravilo desne ruke, sa predlogom da se žalba ODT iz Podgorice uvaži, pobijana presuda preinači i okrivljeni R. M. oglasi krivim za djelo stavljeno mu na teret.

Punomoćnik oštećenog M. D., advokatica J. M. u završnoj riječi izjavila da u cjelosti ostaje pri završnim riječima iz prvostepenog postupka, sa predlogom da Viši sud uvaži žalbene navode, okrivljenog oglasi krivim i osudi u skladu sa zakonom.

Punomoćnik oštećenog M. A., advokat R. K. u završnoj riječi je izjavio da se pridružuje završnoj riječi VDT iz Podgorice, da ostaje pri završnim riječima koje je dao u prvostepenom postupku, i da želi da ukaže na dva detalja koje je isticao u žalbi, a to je da je na dijelu puta kojim se kretao okrivljeni, a na mjestu nezgode, ograničenje brzine bilo 60 km/h, a da se on kretao većom brzinom od 80km/h, i da je prije nezgode uočio vozilo koje mu je dolazilo sa desne strane na ostojanju koje je ne manje od 75 metara, i da predmetna raskrsnica nije bila regulisana saobraćajnom signalizacijom, pa se primjenuje pravilo ukrštanja puteva iste važnosti, odnosno pravilo desne strane, sa predlogom da Viši sud preinači pobijanu presudu i okrivljenog oglasi krivim i kazni po zakonu.

Okrivljeni R. M. u svojoj odbrani pred ovim sudom je ponovio odbranu iz prethodnog postupka i postupka pred sudom u bitnom navodeći da je kritičnog dana upravljao vozilom marke „mercedes“ koje je učestvovalo u nezgodi, krećući se magistralnim putem od pravca Podgorice prema Golubovcima, da je vozilo vlasništvo V. D. koji je sa njim i bio u vozilu kao suvozač, i da se kretao lijevom saobraćajnom trakom desne kolovozne trake. Dolaskom na raskrsnicu sa ulicom koja vodi prema KAP-u, primijetio je vozilo „golf“ koje je bilo zaustavljeno na ulasku u raskrsnicu, ali kada je stigao u raskrsnicu to vozilo mu je naglo presjeklo putanju kretanja. Pokušao je da izbjegne udes tako što je svoje vozilo usmjerio udesno, ali u tome nije uspio već je došlo do kontakta lijeve strane njegovog vozila i lijeve bočne strane vozila „golfa“. Odmah nakon nezgode je izašao iz vozila prišao drugom vozilu kako bi pomogao momcima koji su bili u tom vozilu, a ubrzo je došla hitna pomoć. Bio je u Urgentnom bloku gdje mu je ukazana medicinska pomoć, a interesovao se za zdravlje ovih momaka. Bio je ubijeđen da na predmetnoj raskrsnici iz pravca KAP-a postoji znak „Stop“, odnosno da je taj znak postojao zadnjih 20 godina, a kretao se brzinom od nekih 80-85 km/h. Mislio je da će vozilo „golf“ da ga propusti jer se nalazilo par metara od pješačkog prelaza, a ograničenje brzine kretanja na dijelu puta kojim se on kretao je bilo 80 km/h, i to je znao jer se ovom dionicom skoro svakodnevno kreće prema svojoj kući. Na magistralnom putu nije postojao saobraćajni znak da njegovo vozilo ima pravo prvenstva prolaza, na pretresu pred ovim sudom je dodao da ovim putem vozi od 1997. godine i da je vozio dok je još bio stari put, te da dobro zna da je postojao znak „Stop“ na izlaznim kapijama iz KAP-a i da je tada imao pravo prvenstva prolaza. Nakon rekonstrukcije puta ne zna ni za kakvu promjenu u pogledu režima saobraćaja, osim što je naspram tržnog centra „Voli“ postavljen znak ograničenja brzine kretanja 80 km/h i da su napravljeni kružni tokovi saobraćaja, a poznato mu je i da od tržnog centra „Voli“, odnosno od kružnog toka kod ovog centra pa do mjesta nezgode ima nekih kilometar puta, i pod uslovima pod kojim je došlo do nezgode može ispred sebe da vidi nekih 500-600 metara.

U završnoj riječi braniteljka okrivljenog, advokatica M. R. je navela da u cjelosti ostaje pri završnim riječima iz ranijeg postupka, sa predlogom da se žalbe ODT iz Podgorice i punomoćnika oštećenih odbiju kao neosnovane, i da se potvrdi prvostepena presuda.

Okrivljeni R. M. u svojoj završnoj riječi je prihvatio završne riječi svoje braniteljke koje je dala tokom čitavog postupka, kazavši da nema šta da doda.

Iz zapisnika o uviđaju saobraćajne nezgode je utvrđeno da je dana 27.04.2015. godine oko 22.00 sati u Podgorici, došlo do saobraćajne nezgode u kojoj su učestvovali PMV „mercedes“ reg. br. PG CR 601 kojim je upravljao okrivljeni R. M., i PMV „golf“ reg. br. PG TA 046, kojim je upravljao oštećeni M. D.. Samo lice mjesta nezgode je raskrsnica magistralnog puta Podgorica – Golubovci i dijela puta koji vodi ka ulaznoj kapiji KAP-a, te da je ova raskrsnica regulisana horizontalnom signalizacijom, dok vertikalne signalizacije u vrijeme vršenja uviđaja nije bilo, već je samo zatečen dio metalne cijevi od saobraćajnog znaka koji je uliven u betonski trotoar, a koji je postavljen ispred raskrsnice gledno od pravca KAP-a. Ograničenje brzine kretanja za ovaj dio magistralnog puta gledano od pravca Podgorice je 80 km/h, asfaltni zastor ravan, podijeljen na dvije kolovozne trake, a kolovozne trake na više soabraćajnih traka. Zapisnikom o uviđaju data je pozicija vozila nakon saobraćajne nezgode, i konstatovani su tragovi kontakta vozila i kretanja istih neposredno prije kontakta i posle ostvarenog kontakta. Konstatovana su oštećenja na vozilima.

Iz skice lica mjesta saobraćajne nezgode i pratećeg fotoelaborata je utvrđeno da je desna kolovozna traka magistralnog puta gledano od pravca Podgorice u pravcu Golubovaca podijeljena na četiri saobraćajne trake od kojih su srednje saobraćajne trake namijenjene za kretanje vozila pravo, u pravcu Golubovaca, lijeva saobraćajna traka za skretanje ulijevo, a desna saobraćajna traka ove kolovozne trake za skretanje udesno u pravcu KAP-a. Kolovoz ulice koja vodi od pravca KAP-a takođe je podijeljen na dvije kolovozne trake, od kojih je desna kolovozna traka podijeljena na tri saobraćajne trake, od kojih je lijeva saobraćajna traka namijenjena za skretanje vozila ulijevo u pravcu Podgorice, srednja saobraćajna traka za kretanje vozila pravo, a desna saobraćajna traka za kretanje vozila udesno, odnosno vozila koja imaju namjeru se kretati u pravcu Golubovaca. Premetna saobraćajna raskrsnica je regulisana horizontalnom kolovoznom signalizacijom sa obilježenim pješačkim prelazima u zoni raskrsnice i raskrsnica predstavlja trokraku raskrsnicu.

Iz pratećeg fotoleaborata saobraćajne nezgode a na fotografijama broj 29 i 30 je utvrđeno postojanje metalne cijevi saobraćajnog znaka koji je uliven u betonski trotoar. I ovaj ostatak betonske cijevi nalazi se po desnoj strani i uz desnu saobraćajnu traku desne kolovozne trake puta koji vodi od pravca KAP-a.

Iz ukupne medicinske dokumentacije koja je provedena na glavnom pretresu pred prvostepenim sudom, te nalaza i mišljenja vještaka medicinske struke dr Dragane Čukić je utvrđeno da je okrivljeni R. M. u predmetnom događaju u zbiru zadobio laku tjelesnu povredu, njegov saputnik oštećeni Vukmanović Darko je u zbiru zadobio tešku tjelesnu povredu, oštećeni Muhamedović Dino je zadobio u zbiru naročito – osobito tešku tjelesnu povredu i bio je životno ugrožen, a oštećeni M. A. u zbiru je zadobio laku tjelesnu povredu, i sve povrede su posljedica predmetne saobraćajne nezgode.

Iz iskaza svjedoka V. D. je utvrđeno da je isti kritičnom prilikom bio saputnik u vozilu kojim je upravljao okrivljeni R. M., da se nezgoda dogodila oko 22:00 sata, a da se vozilo kojim je upravljao R. kretalo od pravca Podgorice ka Golubovcima i da je na samoj raskrsnici iz ulice koja vodi prema KAP-u izašlo vozilo marke „golf“ koje im je presjeklo put nakon čega je i došlo do kontakta. Isti se nije pridružio krivičnom gonjenju protiv okrivljenog i nije postavio imovinsko-pravni zahtjev.

Svjedok M. D. je kazao da se ne sjeća kako je došlo do nezgode, a zbog povreda koje je zadobio u predmetnoj nezgodi, i da se jedino sjeća da je dana 27.04.2015. godine u 10:00 časova pošao na svoje radno mjesto u otkupnom centru preduzeća „V.“ u M., te da se narednog dana probudio u bolnici. Zbog zadobijenih povreda se duže vrijeme liječio, pridružio se krivičnom gonjenju protiv okrivljenog i postavio imovinsko pravni zahtjev.

Iz iskaza svjedoka M. A. je utvrđeno da se isti kritičnom prilikom nalazio u vozilu sa kojim je upravljao Muhamedović Dino i da su se kretali lijevom saobraćajnom trakom od pravca Kombinata aluminijuma sa namjerom da skrenu ulijevo i nastave kretanje u pravcu Podgorice, te da je u trenutku nezgode dobio poruku na svom telefonu koju je pogledao i dok je čitao istu došlo je do udesa.

Iz nalaza i mišljenja vještaka saobraćajne struke, dopune istog i izjašnjenja tokom glavnog pretresa je utvrđeno da je do saobraćajne nezgode došlo na raskrsnici magistralnog puta koji vodi od pravca Podgorice u pravcu Golubovaca i priključnog puta koji vodi za Kombinat aluminijuma, na mjestu i vremenu kako je to opisano optužnim predlogom i pobijanom presudom, nalazeći da na raskrsnici nema saobraćajne signalizacije koja reguliše prioritet kretanja kroz istu, da je vozilo „golf“ vozilu „mercedes“ kojim je upravljao okrivljeni dolazilo sa desne strane, a da je brzina kretanja vozila „mercedes“ kojim je upravljao okrivljeni bila 85 km/h kako u vrijeme kretanja neposredno prije kontakta, tako i prilikom kontakta, dok je brzina kretanja „golfa“ u momentu kontakta vozila bila oko 18 km, što je utvrđeno na osnovu oštećenja vozila i pozicije istih nakon kontakta.

Iz dokaza koji je provden na pretresu pred ovim sudom čitanjem službene zabilješke sačinjene dana 22.03.2017. godine u 10:20 časova, a u postupku izviđajne radnje lica mjesta, koja je učinjena od strane ovog suda a po odobrenju presjednika vijeća i od strane sudije izvjestioca, kojoj dokaznoj radnji su prisustvovali državni tužilac u VDT Podgorica O. R., okrivljeni R. M. i njegova braniteljka, advokatica M. R., te oštećeni M. D. i Adil sa svojim punomoćnicima, utvrđeno je da u trenutku izviđajne radnje na raskrsnici magistralnog puta Podgorica – Golubovci, i dijela puta koji vodi prema KAP-u na samom uključenju na kolovoz magistralnog puta, gledano od pravca kretanja KAP-a postoji vidno postavljen saobraćajni znak „Stop“.

Iz vozačke dozvole okrivljenog u koju je izvršen uvid na glavnom pretresu pred ovim sudom sa važnošću iste od 02.04.2009. godine do 02.04.2019. godine je utvrđeno da je okrivljeni R. M. stekao pravo na upravljanje putničkim vozilom „B“ kategorije danom izdavanja vozačke dozvole.

Iz izvoda kaznene evidencije za okrivljenog R. M. utvrđeno je da isti nije osuđivan.

Naime, provedenim dokazima pred prvostepenim i ovim sudom, utvrđeno je da je okrivljeni Radonjić Mihailo kritičnom prilikom upravljao vozilom marke „mercedes“ reg. br. PG CG 601, i da se vozilom kretao iz pravca Podgorice u pravcu Golubovaca brzinom od 85 km/h, i da dolaskom na raskrsnicu puta kojim se kretao i dijela ovog puta koji vodi prema Kombinatu aluminijuma, a na kojoj je uništena postavljena saobraćajna signalizacija, otkinut saobraćajni znak koji je upozoravao učesnike u saobraćaju koji se kreću iz smjera Kombinata aluminijuma u pravcu raskrsnice na obavezno zaustavljanje, isti se nije pridržavao saobraćajnih propisa iz čl. 40 st. 1 u vezi čl. 14 st.1 ZOBS-a na putevima, i time je ugrozio saobraćaj dovodeći u opasnost život i tijelo ljudi vozeći svoje vozilo brzinom od 85 km/h, a dolaskom na pomenutu raskrsnicu nije propustio vozilo marke „golf“ reg.br. .... koje mu je nailazilo sa desne strane i kojim je od pravca Kombinata aluminijuma u skladu sa postojećom saobraćajnom signalizacijom u vrijeme nastanka saobraćajne nezgode upravljao oštećeni D. M. koji je imao namjeru skretanja svojim vozilom ulijevo ka Podgorici, nakon čega je došlo do kontakta vozila i to čeonog dijela vozila kojim je upravljao okrivljeni i lijeve bočne strane vozila kojim je upravljao oštećeni M. D., usljed ćega su oštećeni D. V. koji je bio suvozač u vozilu okrivljenog zadobio tešku tjelesnu povredu, oštećeni Dino Muhamedović koji je upravljao vozilom marke „golf III“ tešku tjelesnu povredu, a njegov saputnik oštećeni A. M. lake tjelesne povrede.

Na osnovu naprijed izložene činjenične građe koja proizilazi iz sadržine provedenih dokaza na glavnim pretresima pred prvostepenim sudom i pretresom pred ovim sudom, ovaj sud je utvrdio da je okrivljeni R. M. u odnosu na krivično djelo stavljeno mu na teret postupao u neotklonjivoj stvarnoj zabludi u smislu čl. 18 st. 1 i 2 KZ CG, a na način kako je određen u izreci ove presude, zbog čega je okrivljenog na osnovu čl. 373 tač. 1 ZKP-a u vezi čl. 18 st. 1 i 2 KZ CG, oslobodio od optužbe, jer djelo stavljeno mu na teret nije krivično djelo, s obzirom da je učinjeno u neotklonjivoj stvarnoj zabludi.

Da je okrivljeni postupao u neotklonjivoj stvarnoj zabludi ovaj sud utvrđuje, kako iz odbrane okrivljenog koji ne negira način upravljanja, pravac kretanja vozila, mjesto i vrijeme nezgode, ali u svojoj odbrani ističe da je bio uvjeren da se kreće putem sa pravom prvenstva prolaza. Isti je tokom čitavog postupka iznoseći svoju obranu tvrdio da je bio ubijeđen da je na predmetnoj raskrsnici, a gledano iz pravca kretanja vozila kojim je upravljao oštećeni M. D. postojao znak „Stop“ i da je taj znak postojao u zadnjih dvadeset godina. Mislio je da će ga vozač „golfa“ M. D. propustiti, te da je vidio ovo vozilo prije raskrsnice na udaljenosti nekih 30-40 metara, a prije pješačkog prelaza. Ovom dionicom se kreće svakodnevno prema svojoj kući, i on je bio uvjeren da se kreće putem sa pravom prvenstva prolaza, dodajući da se ovim putem kreće od 1997. godine, i da mu nije poznato da je nakon rekonstrukcije ovog putnog pravca izvršena bilo kakva promjena u pogledu režima saobraćaja, osim što je naspram diskonta „Voli“ postavljen znak ograničenja brzine kretanja vozila od pravca Podgorice ka Golubovcima na 80 km/h i da su tamo napravljeni kružni tokovi saobraćaja.

Prema tome, po stavu ovog suda okrivljeni je bio u stvarnoj zabludi u pogledu stvarne okolnosti koja se tiče bitnog obilježja krivičnog djela stavljenog mu na teret, odnosno da je upravljajući svojim vozilom kritičnom prilikom povrijedio blanketnu normu čl. 40 st. 1 ZOBS-a na putevima, kojom je određeno da na raskrsnici, ili u susretu sa drugim vozilom, vozač je dužan da propusti vozilo koje nailazi sa njegove desne strane, jer okrivljeni R. M. koji ovim putem upravlja od dana kada je položio vozački ispit, jer je svojstvo vozača „B“ kategorije dobio položenim vozačkim ispitom 02.04.2009. godine, bio u uvjerenju da se kreće putem sa pravom prvenstva prolaza i da na pomenutoj raskrsnici za dio puta koji vodi od Kombinata aluminijuma postoji vidno postavljen saobraćajni znak „Stop“, a koji učesnike saobraćaja koji se kreću ovim smjerom obavezuje da na raskrsnici zaustave vozilo i propuste vozila koja se kreću magistralnim putem Podgorica – Golubovci, odnosno putem kojim se kritičnom prilikom kretao i okrivljeni.

Stvarna zabluda je nepostojanje svijesti ili pogrešne svijesti o okolnosti koja se tiče prava prvenstva prolaza vozila na predmetnoj raskrsnici a koja ulazi u biće krivičnog djela stavljenog mu na teret, jer se radi o krivičnom djelu sa blanketnom dispozicijom.

Da je isti bio u neotklonjivoj stvarnoj zabludi ovaj sud uvjerava i sam navod iz optužnog akta u kom se u početku istog opisuje „...i njegovog dijela koji vodi prema Kombinatu aluminijuma na kom je uništena postavljena saobraćajna signalizacija, otkinut saobraćajni znak koji je upozoravao na zabranu obaveznog zaustavljanja za učesnike u saobraćaju koji se kreću iz pravca Kombinata aluminijuma...“. Ovaj saobraćajni znak je postojao u periodu koji je prethodio saobraćajnoj nezgodi i prije rekonstrukcije ovog putnog pravca. Da je ovo tačno, ovaj sud se uvjerio i iz zapisnika o uviđaju saobraćajne nezgode, skice lica mjesta i pratećeg fotoelaborata (fotografije broj 29 i 30 istog), jer je u uviđajnoj dokumentaciji nesporno konstatovano, skicirano i fotografski potvrđeno da je na kritičnom mjestu zatečen dio metalne cijevi prethodno postavljenog saobraćajnog znaka koji je otkinut, a ostatak istog uliven u betonski trotoar i sve to prije nailaska na raskrsnicu, gledano od pravca KAP-a.

Kada se ima u vidu i činjenica koja je utvrđena iz službene zabilješke ovog suda nakon izviđajne radnje izlaskom na lice mjesta, da je nakon saobraćajne nezgode na raskrsnici postavljen saobraćajni znak „Stop“ koji obavezuje vozače koji se kreću od pravca KAP-a i imaju namjeru da se uključe na magistralni put Podgorica – Golubovci da moraju zaustaviti svoje vozilo, a da se radi o sastavnim djelovima u vidu priključaka izvedenih u širini putnog pojasa, a sve u smislu čl. 7 st. 1 tač. 7 ZOBS-a na putevima, te da je put koji vodi u pravcu KAP-a samo dio magistralnog puta Podgorica – Golubovci, kojim se kretao okrivljeni, ovo jeste činjenica koja dodatno uvjerava ovaj sud da je na predmetnoj raskrsnici prije saobraćajne nezgode režim saobraćaja bio uređen kao i nakon saobraćajne nezgode i da je moguće da je propustom nadležnih organa nakon rekonstrukcije ovog putnog pravca ili neke prethodne saobraćajne nezgode u kojoj je došlo do uništenja tada postavljenog saobraćajnog znaka, ista signalizacija nije obnovljena.

Imajući u vidu sve naprijed navedeno, i da je krivično djelo učinjeno u neotklonjivoj stvarnoj zabludi sud je okrivljenog R. M. oslobodio od optužbe zbog krivičnog djela teško djelo protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 KZ CG.

Oštećeni M. D. i M. A.se radi ostvarenja imovinsko-pravnog zahtjeva upućuju na parnični postupak shodno čl. 239 st. 3 ZKP-a.

Troškovi krivičnog postupka, shodno čl. 230 st. 1 ZKP-a padaju na teret budžetskih sredstava suda.

Radi svega naprijed izloženog shodno čl. 373 tač. 1 ZKP-a odlučeno je kao u dispozitivu.

VIŠI SUD U PODGORICI
Dana 22.03.2018.godine
ZAPISNIČAR PREDSJEDNIK SUDA – VIJEĆA
Vesna Jelenić s.r. Boris Savić s.r.

Tačnost otpravka ovjerava
___________________