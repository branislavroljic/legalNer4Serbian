Ks.15/2012
U IME CRNE GORE
VIŠI SUD U PODGORICI - Specijalizovano odjeljenje za krivična djela organizovanog kriminala, korupcije, terorizma i ratnih zločina po sudiji pojedincu Uskoković Biljani sa zapisničarom Popović Verom, u krivičnom predmetu protiv P.S., zbog krivičnog djela - davanje mita iz člana 424. stav 1. Krivičnog zakonika u vezi sa članom 49. Krivičnog zakonika, po optužnom predlogu Vrhovnog Državnog tužioca - Odjeljenja za suzbijanje organizovanog kriminala, korupcije, terorizma i ratnih zločina Kts-br. 23/12 od 08.07.2012. godine, nakon pravosnažnosti rješenja o usvajanju sporazuma o priznanju krivice dana 12.07.2012. godine donio je
PRESUDU

OPTUŽENI P.S., , rođen..... godine u O. - R. H., posjeduje putnu ispravu R.H. broj..... sa prebivalištem u H. O. ul.Z. broj.... - Opština D. Selo, državljanin Hrvatske, po zanimanju vozač, oženjen, otac dvoje punoljetne djece, pismen, lošeg imovnog stanja, ranije neosuđivan, nalazi se u pritvoru od  08.07.2012. godine,
KRIV JE
Što je:

Dana 07.07.1012. godine oko 20,00 časova na graničnom prelazu Debeli Brijeg - Opština Herceg Novi, službenom licu policajcu Ispostave granične policije Herceg Novi - Ekspozitura Sutorina V. B. ponudio poklon - novac u iznosu od 10 eura da izvrši službenu radnju koju ne bi smjela izvršiti, preko graničnog prelaza propusti vozilo kojim je upravljao bez međunarodne karte za osiguranje koja važi za teritoriju Republike, na način nakon što ga je V. B. prilikom granične kontrole na ulasku u Crnu Goru uvidom u dokumenta koja je predao za autobus marke "mercedes" reg.oznaka KR 0101 IB kojim je upravljao, obavjestila da nema međunarodnu kartu za osiguranje vozila, koju je shodno članu 29. Zakona o obaveznom osiguranju u saobraćaju8 vozila morao imati, i uputila da zaključi ugovor o graničnom osiguranju sa domaćim društvom kod predstavnika osiguravajućih kuća koji su se nalazili u blizini graničnog prelaza, kroz otvoren prozor kontrolne kućice na pultu ispred policajca V. B. stavio novčanicu od 10 eura i više puta insistirao da uzme novac kako bi mu omogućila da označenim vozilom uđe u Crnu Goru bez međunarodne karte za osiguranje,
- čime je izvršio krivično djelo davanje mita iz člana 424. stav 1. Krivičnog zakonika.

Pa mu sud primjenom članova 4. stav 2., 52., 53. i 54. Krivičnog zakonika i članova 226., 229. stav 1. i 374. Zakonika o krivičnom postupku -
i z r i č e
USLOVNU OSUDU

Stim što mu utvrđuje kaznu zatvora u trajanju od 6 (šest) mjeseci i istovremeno određuje da se ova kazna neće izvršiti u koliko okrivljeni u roku od 2 (dvije) godine ne učini novo krivično djelo.

Na osnovu člana 301. stav 3. ZKP-a, a u vezi člana 272. stav 1. ZKP-a, obavezuje se okrivljeni da u korist  Javne ustanove za rehabilitaciju i resocijalizaciju korisnika psihoaktivnih supstanci "Kakarička Gora" Fondaciju za prevenciju narkomanije Podgorica na žiro račun kod Podgoričke banke Podgorica broj 550-3026131-17 plati novčani iznos od 2.000,00 eura.

Obavezuje se okrivljeni da na ime troškova krivičnog postupka - paušala plati ovom sudu iznos od 100,00 eura u roku od osam dana po pravosnažnosti presude.

Na osnovu člana 75. stav 1. Krivičnog zakonika od optuženog se trajno oduzima jedna novčanica u apoenu od 10 eura serijskog broja U59331950528 kao predmet upotrebljen za izvršenje krivičnog djela.

O b r a z l o ž e nj e
Vrhovno državno tužilaštvo - odjeljenje za suzbijanje organizovanog kriminala, korupcije, terorizma i ratnih zločina optužnim predlogom KTS.br.23/12 od 08.07.2012. godine stavio je na teret P.S. izvršenje krivičnog djela davanje mita iz člana 424. stav 1. Krivičnog zakonika.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma, zamjenik specijalnog tužioca podnio je sudu dokaze predložene optužnim predlogom i to zapisnik o saslušanju optuženog, zapisnik o saslušanju svjedoka V. B., potvrdu o privremeno oduzetim predmetima UP - Ispostave granične policije Herceg Novi - Ekspozitura Sutorina, granični prelaz Debeli Brijeg broj 21/12 od 07.07.2012. godine, službenu zabilješku UP Sektora granične policije Ispostava Herceg Novi broj 04/11/280/12/1-2114 od 07.07.2012. godine, pasoš okrivljenog broj ........ izdat od nadležnih organa Republike Hrvatske, oduzetu novčanicu u apoenu od 10 eura serijskog broja U......, saobraćajnu dozvolu serijskog broja 3342090 za vozilo autobus marke "mercedes" reg.oznaka KR ........IB.

Iz sadržine prikupljenih dokaza na koje okrivljeni i njegov branilac nijesu imali nikakve primjedbe, sud je zaključio da je Specijalni tužilac pružio dovoljno dokaza o krivici optuženog P.S. i da je okrivljeni u vrijeme i na način opisan u izreci ove presude učinio krivično djelo davanje mita iz člana 424. stav 1. KZ-a za koje ga je ovaj sud oglasio krivim, a nakon što je u svemu prihvatio sporazum o prizanju krivice.

Odlučujući o krivičnoj sankciji iz sporazuma o priznanju krivice zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Ovo sa razloga što je okrivljeni čovjek u poodmaklim godinama, ranije nije osuđivan, da je otac dvoje punoljetne djece, a ovo pri činjenici da je okrivljeni strani državljanin i da nije pribavljen izvještaj iz kaznene evidencije te u smislu načela "in dubio pro reo" okrivljenom je kao olakšavajuću okolnost cijenio da do sada nije osuđivan, da je porodičan čovjek, otac dvoje djece i da je izrazio kajanje za učinjeno krivično djelo. Sud nalazi da optuženom nije bilo nužno radi krivično pravne zaštite izreći kaznu nalazeći da se osnovano može očekivati da će se upozorenjem uz prijetnju izvršenja kazne zatvora u trajanju od 6 (šest) mjeseci i odgodom na period na dvije godine dovoljno uticati na optuženog da ubuduće ne vrši krivična djela i time ostvariti svrha uslovne osude iz člana 52. stav 2. KZ-a u okviru opšte svrhe krivičnih sankcija iz člana 4. stav 2. KZ-a, a ovo tim prije što je okrivljeni na osnovu člana 301. stav 3. ZKP-a, a u vezi člana 272. stav 1. ZKP-a, obavezan da u korist Javne ustanove za rehabilitaciju i resocijalizaciju korisnika psihoaktivnih supstanci "Kakarička Gora" Fondaciju za prevenciju narkomanije Podgorica plati novčani iznos od 2.000,00 eura.

Pošto je optuženi oglašen krivim obavezan je da na ime troškova krivičnog postupka - paušala plati iznos od 100,00 eura, a koji iznos je srazmjeran imovnim prilikama okrivljenog, trajanju i složenosti krivičnog postupka a ovo na osnovu člana 299. stav 1. u vezi člana 226. ZKP-a.

Na osnovu člana 75. stav 1. Krivičnog zakonika od optuženog je trajno oduzeta jedna novčanica u apoenu od 10 eura serijskog broja U59331950528, kao predmet upotrebljen za izvršenje krivičnog djela.

Sa svega izloženog, a primjenom člana 303. stav 1. ZKP-a, odlučeno je kao u izreci.

VIŠI SUD U PODGORICI
Dana 12.07.2012. godine
ZAPISNIČAR                                                                                                  SUDIJA
Vera Popović                                                                                          Biljana Uskoković
Za tačnost otpravka tvrdi i
ovjerava namještenik suda
Popović Vera
DNA/ Presudu dostaviti:

- VDT - Specijalni tužilac
- Optuženom P.S.u
- Adv.Đukanović Dragoljub
- U spise predmeta