K. br. 757/19
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog N. B. zbog krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore, nakon javnog glavnog pretresa održanog 21.06.2021. godine, u prisustvu zastupnice optužbe A. R. savjetnice u Osnovnom državnom tužilaštvu Podgorica i okrivljenog, istog dana izrekao je i objavio,
P R E S U D U
Okrivljeni: N. B., JMB ..., od oca A. i majke V., rođene L., rođen 30.07.1993. godine u P., sa prebivalištem u P. - U. R. br. ..., državljanin Crne Gore, razumije crnogorski jezik, koji je i njegov jezik, zubni tehničar, neoženjen, bez djece, pismen, završio srednju školu, lošeg imovnog stanja, osuđivan presudom Osnovnog suda u Žabljaku K. br. 27/17 od 06.03.2018. godine zbog krivičnog djela navođenje na ovjeravanje neistinitog sadržaja iz čl. 415 st. 1 u vezi sa čl. 23 Krivičnog zakonika Crne Gore (uslovna osuda), protiv kojeg se ne vodi postupak za drugo krivično djelo.

Kriv je

Što je:

Dana 04.03.2019. godine, oko 12.00 časova, u U. Z. V., u P., ne pridržavajući se saobraćajnog prospisa iz čl. 76 ZOBS-a na putevima, ugrozio javni saobraćaj i doveo u opasnost život i tijelo ljudi na način što, upravljajući vozilom marke "VW Caddy" registarskih oznaka PG ..., desnom kolovoznom trakom, u pravcu G., nije držao potrebno odstojanje kada se kretao iza putničkog motornog vozila marke "Peugeot" registarskih oznaka PG ..., kojim vozilom je u istom smjeru upravljao oštećeni L. Ž., tako da može blagovremeno da uspori ili da se zaustavi ako vozilo ispred njega uspori ili se zaustavi, usljed čega je, u trenutku kada je vozilo ispred njega usporilo, prednjim dijelom svog vozila udario u zadnji dio vozila marke "Peugeot", kojom prilikom je oštećeni L. Ž. zadobio laku tjelesnu povredu u vidu istegnuća vratnog dijela kičmenog stuba, pri čemu je bio svjestan da takvom nepropisnom vožnjom može ugroziti saobraćaj i dovesti u opasnost život i tijelo ljudi, ali je olako držao da do toga neće doći ili da će to moći spriječiti
- čime je izvršio krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 178,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 888/19 od 10.12.2019. godine okrivljenom N. B. je stavljeno na teret izvršenje krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore. Zastupnica optužbe je na glavnom pretresu izmijenila činjenični opis dispozitiva optužnog predloga, na način kako je to predstavljeno u izreci presude. U završnoj riječi je ostala pri izmijenjenom optužnom predlogu i predložila sudu da okrivljenog oglasi krivim i da ga osudi po zakonu.

Okrivljeni je u odbrani datoj u izviđaju i na glavnom pretresu saglasno u bitnom naveo da se dana 04.03.2019. godine, oko 12.00 časova, upravljajući vozilom marke VW Caddy, kretao U. Z. V. Kada je došao naspram salona "H.", vozilo marke Peugeot, koje se kretalo ispred njega, naglo je usporilo kretanje, pa je pokušao da izbjegne isto, ali nije uspio usljed čega je došlo do kontakta prednje desne strane njegovog vozila i zadnje lijeve strane vozila marke Peugeot. Izrazio je iskreno kajanje zbog učinjenog.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim uvjerenja Ministarstva pravde broj 05/2-72-17335/19 od 19.12.2019. godine na ime okrivljenog, od koga zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni dana 04.03.2019. godine, oko 12.00 časova, u U. Z. V., u P., ne pridržavajući se saobraćajnog prospisa iz čl. 76 ZOBS-a na putevima, ugrozio javni saobraćaj i doveo u opasnost život i tijelo ljudi na način što, upravljajući vozilom marke "VW Caddy" registarskih oznaka PG ..., desnom kolovoznom trakom, u pravcu G., nije držao potrebno odstojanje kada se kretao iza putničkog motornog vozila marke "Peugeot" registarskih oznaka PG ..., kojim vozilom je u istom smjeru upravljao oštećeni Ž. L., tako da može blagovremeno da uspori ili da se zaustavi ako vozilo ispred njega uspori ili se zaustavi, usljed čega je, u trenutku kada je vozilo ispred njega usporilo, prednjim dijelom svog vozila udario u zadnji dio vozila marke "Peugeot", kojom prilikom je oštećeni Ž. L. zadobio laku tjelesnu povredu u vidu istegnuća vratnog dijela kičmenog stuba.

Okrivljeni se kritičnom prilikom nije pridržavao saobraćajnog propisa iz čl. 76 Zakona o bezbjednosti saobraćaja na putevima, kojim je propisano da vozač mora da drži potrebno odstojanje od vozila koje se kreće ispred njega, tako da može blagovremeno da uspori ili da se zaustavi, ako vozilo ispred njega uspori ili se zaustavi, usled kojeg propusta okrivljenog je došlo do sudara između vozila okrivljenog i vozila oštećenog.

Cjeneći subjektivni odnos okrivljenog prema izvršenom djelu, sud nalazi da je isti postupao iz nehata, odnosno da je bio svjestan da svojom nepropisnom vožnjom, odnosno time što nije držao potrebno odstojanje od vozila koje se kretalo ispred njega, tako da svoje vozilo može blagovremeno da uspori ili zaustavi, ako vozilo ispred njega uspori ili se zaustavi, može ugroziti saobraćaj i dovesti u opasnost život i tijelo ljudi, ali je olako držao da do toga neće doći, odnosno da će spriječiti nastupanje štetne posljedice. Time je u radnjama okrivljenog pored objektivnih ostvaren i subjektivni element bića krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegovo držanje nakon učinjenog krivičnog djela izraženo kroz prihvatanje ogdovornosti i ispoljeno iskreno kajanje zbog posljedica koje su nastupile, kao i stav oštećenog koji se nije pridružio krivičnom gonjenju, dok je kao otežavajuću okolnost cijenio njegov raniji život i s tim u vezi raniju osuđivanost, koja je utvrđena iz uvjerenja Ministarstva pravde broj 05/2-72-17335/19 od 19.12.2019. godine, ali je pritom sud imao u vidu da se ne radi o osuđivanosti za istorodno krivično djelo. Imajući u vidu navedene olakšavajuće i otežavajuće okolnosti sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema istom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela. Time će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Na osnovu čl. 226 i čl. 229 Zakonika o krivičnom postupku sud je obavezao okrivljenog da na ime troškova krivičnog postupka uplati iznos od 178,50 €, od čega na ime troškova medicinskog vještačenja iznos od 66,00 €, troškova saobraćajnog vještačenja iznos od 82,50 € i na ime paušalnih troškova iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu čl. 374 Zakonika o krivičnom postupku odlučeno je kao u izreci presude.

OSNOVNI SUD U PODGORICI

Dana, 21.06.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja