K. br. 864/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog A. P., zbog krivičnog djela zloupotreba položaja u privrednom poslovanju iz čl. 272 st. 2 u vezi sa st. 1 Krivičnog zakonika Crne Gore, nakon javnog glavnog pretresa održanog 02.02.2021. godine u prisustvu državne tužiteljke Slađane Španjević Volkov i okrivljenog, istog dana izrekao je i objavio,
P R E S U D U
Okrivljeni: A. P., JMB xxxxxxxxxxxxx, sa nadimkom B., od oca Z. i majke R., rođene Paljević, rođen xx.xx.19xx. godine u Podgorici, sa prebivalištem u Tuzima - V. bb, državljanin Crne Gore, razumije crnogorski jezik, koji je i njegov jezik, nezaposlen, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se vodi postupak za drugo krivično djelo.

Kriv je

Što je:

U periodu od 01. februara 2018. godine do 21. februara 2018. godine, svjestan svog djela čije je izvršenje htio, iako je znao da je njegovo djelo zabranjeno, iz oštećenog privrednog društva "J. M." DOO Podgorica, u namjeri da sebi pribavi protivpravnu imovinsku korist, prisvojio novac od prodaje pokretnih stvari, koje su mu kao zaposlenom - magacioneru i vozaču povjerene na radu, na način što je kupcima prodao robu iz magacina, a koji novac od iste je zadržao za sebe, čime je pribavio protivpravnu imovinsku korist u iznosu od 1.978,44 €, a oštećenom privrednom društvu u istom iznosu nanio štetu,
- čime je izvršio krivično djelo zloupotreba položaja iz privrednog poslovanja iz čl. 272 st. 2 u vezi sa st. 1 Krivičnog zakonika Crne Gore.

Pa mu sud za navedeno krivično djelo primjenom  čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Utvrđena kazna zatvora u trajanju od 3 (tri) mjeseca će se izvršiti ako okrivljeni u roku od 6 (šest) mjeseci po pravosnažnosti presude oštećenom privrednom društvu "J. M." DOO Podgorica ne nadoknadi pričinjenu štetu u ukupnom iznosu od 1.978,44 €.

Obavezuje se okrivljeni A. P. da oštećenom privrednom društvu "J. M." DOO Podgorica na ime imovinskopravnog zahtjeva isplati iznos od 1.978,44 €, u roku od 6 (šest) mjeseci po pravosnažnosti presude.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja, kao i da nadoknadi troškove koji se odnose na ime nagrade punomoćniku oštećenog privrednog društva, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

O b r a z l o ž e nj e
Okrivljenom A. P. je optužnim predlogom Osnovnog državnog tužilaštva Podgorica Kt. br. 1343/20 od 04.11.2020. godine stavljeno na teret krivično djelo zloupotreba službenog položaja iz privrednog poslovanja iz čl. 272 st. 2 u vezi sa st. 1 Krivičnog zakonika Crne Gore. Državna tužiteljka je na glavnom pretresu izmijenila dispozitiv optužnog predloga, koji se odnosi na pravnu ocjenu djela i to na način kako je to predstavljeno u izreci presude. U završnoj riječi je ostala pri izmijenjenom optužnom predlogu, predloživši sudu da okrivljenog oglasi krivim i osudi po zakonu.

Okrivljeni A. P. je u odbrani datoj u izviđaju i na glavnom pretresu, priznajući izvršenje krivičnog djela koje mu se stavlja na teret, saglasno u bitnom naveo da je u ''J. M.'' DOO Podgorica radio kao magacioner i vozač od 2017. godine do marta 2018. godine, te da je dužio kompletan magacin i svu robu koja se u istom nalazila i odgovarao za isti. Navedeno preduzeće bavilo se prodajom sokova i čipsa. Njegov gazda je imao namjeru da zatvori preduzeće u Podgorici i isto osnuje u Ulcinju, iz kog razloga su u februaru 2018. godine odradili popis magacina. Tom prilikom je utvrđeno da u magacinu nedostaje roba u iznosu od 1.978,44 €. Popis su vršili B. D., Š. D. i on. Znao je da će se prilikom popisa utvrditi manjak iz razloga što je na svoju odgovornost nekim kupcima dao robu iz magacina na revers, a isti su mu naknadno donijeli novac, koji nije nikada dao svom gazdi, niti ga je uplatio na žiro račun firme. Nakon što je utvrđen manjak u magacinu, nije sporio da je navedenu robu prodao i da je novac zadržao sa sebe iz kog razloga je sačinio izjavu koju je ovjerio kod notara.

Uzevši u obzir potpuno i jasno priznanje okrivljenog, koje u toku postupka nije dovedeno u sumnju i cijeneći ga kao dokaz, sud primjenom čl. 458 st. 2 Zakonika o krivičnom postupku, a po saglasnom predlogu stranaka, nije izvodio druge dokaze, osim izvoda iz registra kaznenih evidencija Ministarstva pravde KE 180/2021 od 02.02.2021. godine na ime okrivljenog, od koga zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni u periodu od 01. februara 2018. godine do 21. februara 2018. godine, iz oštećenog privrednog društva "J. M." DOO Podgorica, u namjeri da sebi pribavi protivpravnu imovinsku korist, prisvojio novac od prodaje pokretnih stvari, koje su mu kao zaposlenom - magacioneru i vozaču povjerene na radu, na način što je kupcima prodao robu iz magacina, a koji novac od iste je zadržao za sebe, čime je pribavio protivpravnu imovinsku korist u iznosu od 1.978,44 €, a oštećenom privrednom društvu u istom iznosu nanio štetu.

Cijeneći subjektivni odnos okrivljenog prema učinjenom djelu sud nalazi da iz njegove odbrane očigledno proizilazi da je imao namjeru da sebi pribavi protivpravnu imovinsku korist, odnosno da je bio svjestan da prisvaja novac od prodaje pokretnih stvari koje su mu kao zaposlenom - magacioneru i vozaču povjerene na radu, te da je to nesumnjivo i htio. Time je u radnjama okrivljenog pored objektivnih ostvaren i subjektivni element bića krivičnog djela zloupotreba položaja u privrednom poslovanju iz čl. 272 st. 2 u vezi sa st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njenu vrstu i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je isti nezaposlen i lošeg imovnog stanja, njegovo držanje poslije učinjenog krvičnog djela koje se ogleda u priznanju krivice i izraženom iskrenom kajanju, te njegov raniji život i s tim u vezi raniju neosuđivanost, koja je utvrđena iz izvoda iz registra kaznenih evidencija Ministarstva pravde broj KE 180/2021 od 02.02.2021. godine, dok otežavajućih okolnosti nije bilo. Imajući u vidu navedene olakšavajuće okolnosti, sud je okrivljenom shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude. Po ocjeni suda, prema okrivljenom nije nužno primjeniti kaznu radi krivičnopravne zaštite, jer se može očekivati da će se i sa upozorenjem uz prijetnju kaznom zatvora u trajanju od tri mjeseca i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što se na osnovu ocjene ličnosti okrivljenog, koji ranije nije osuđivan, može zaključiti da isti nije sklon vršenju krivičnih djela, pa nije neophodan stroži vaspitno - korektivni tretman. Time će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore. Takođe, sud je u uslovnoj osudi, shodno čl. 53 st. 2 Krivičnog zakonika Crne Gore, odredio da će se kazna izvršiti ako okrivljeni u roku od šest mjeseci po pravosnažnosti presude ne ispuni svoju obavezu predviđenu krivičnopravnim odredbama, odnosno da oštećenom privrednom društvu ''J. M.'' DOO Podgorica nadoknadi pričinjenu štetu u ukupnom iznosu od 1.978,44 €. Sud nalazi da će se navedenom krivičnom sankcijom, uz ovakav dvostruki uslov koji se odnosi na nevršenje krivičnih djela u vremenu provjeravanja i ispunjavanje navedene obaveze predviđene krivičnopravnim odredbama u ostavljenom roku, u potpunosti ostvariti svrha kako specijalne tako i generalne prevencije.

Kako je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku obavezao da na ime paušalnih troškova krivičnog postupka plati iznos od 30,00 €, a koji je određen prema trajanju i složenosti postupka i imovnom stanju okrivljenog. Takođe, okrivljeni je obavezan da nadoknadi troškove postupka koji se odnose na ime nagrade punomoćniku oštećenog privrednog društva, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Sud je, shodno čl. 239 st. 2 Zakonika o krivičnom postupku, obavezao okrivljenog da na ime imovinskopravnog zahtjeva oštećenom privrednom društvu ''J. M.'' DOO Podgorica isplati iznos od 1.978,44 €.

Na osnovu navedenog, a shodno čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 02.02.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja