U IME CRNE GORE
K.br. 125/19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog S.A. koga po službenoj dužnosti brani R. N., advokat iz P., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 33/19 od 27.09.2019. godine, koju je na ročištu povodom odlučivanja o sporazumu o priznanju krivice zastupala Suzana Milić, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 06.03.2020. godine, donio je
P R E S U D U
Optuženi:

S.A., zvani "K.", JMB ..., od oca Dž. i majke Z., rođene M., rođen .... godine u B..., sa prebivalištem u P..., K... - ul. H.... r... br. ..., državljanin Crne Gore, neoženjen, bez djece, pismen, po zanimanju elektrotehničar, završio elektrotehničku školu, radi privatno kao keramičar, srednjeg imnovnog stanja, neosuđivan,
KRIV JE
Zato što je:

Dana 18.02.2019. godine u P..., na javnom mjestu, u naselju S... a..., neovlašćeno radi prodaje držao opojne droge marihuanu - konoplju ukupne težine 5,093 grama i 5 komada tableta "ekstazi" - MDMA ukupne težine 1,706 grama - supstance proglašene za opojne droge Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 28.06.2018. godine) iako je bio svjestan da posutpa neovlašćeno i protivpravno, pa je to i htio, tako što je toga dana ispred Ugostiteljskog objekta "Verse" kod sebe, pripremljene radi prodaje držao navedene količine ovih droga i to marihuanu upakovanu u tri plastične kese sa sopstvenim zatvaračem neto mase 1,762 grama, 1,758 grama i 1,573 grama, ko i tablete "ekstazi" zelene boje sa utisnutim nazivom "Rolex", neto mase 0,340grama, 0,347 grama, 0,346 grama, 0,333grama i 0,340 grama, koje droge su istog dana, kontrolom izvršenom od strane ovlašćenih policijskih službenika Uprave policije - Grupe za suzbijanje droge Gruše V i pronađene kod ovog optuženog lica i od istog oduzete,
- čime je izvršio krivično djelo - neovlašćeno proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 33,34,36,36a, 42, 45 i 46 Krivičnog zakonika Crne Gore,
O S U Đ U J E
Na kaznu zatvora u trajanju od 6 (šest) mjeseci, koja kazna će se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice Višem državnom tužilaštvu u Podgorici, uplati iznos od 100,00€ na ime paušala, na račun Vrhovnog državnog tužilaštva broj 832-1187-31, kao i 100€ na ime sudskog paušala Višem sudu u Podgorici, na broj žiro računa 832-7113-04, u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJA PREDMETA
ODUZIMA SE opojna droga marihuana-konoplja, u količini od 5,093 grama i 5 komada tableta "ekstazi" - MDMA ukupne težine 1,706 grama, koja droga i tablete se imaju uništiti po pravosnažnosti presude donijete na osnovu sporazuma o priznanju krivice, kao predmeti upotrebljen za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 33/19 od 27.09.2019. godine, optuženom S. A., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 05.03.2020. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 06.03.2020. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije - CB Podgorica, Ku.br. 195/19 od 07.03.2019.godine i izvršio uvid u fotodokumentaciju MUP - Uprava policije - CB Podgorica broj 61-10-244-434/407 od 18.02.2019. godine, dvije potvrde Uprave policije - CB Podgorica Ku.br. 195/19 od 07.03.2019. godine, o privremeno oduzetim predmetima od optuženog Smajlović Amara, izvještaj o hemijskom vještačenju Forenzičkog centra u Danilovgradu br. 1369/19 od 06.05.2019. godine i izvršio uvid u fotodokumentaciju koja je sastavni dio izvještaja, pročitao Zapisnik o pregovaranju Kt.(sp)br. 37/20 od 05.03.2020. godine, Zapisnika priznanju krivice optuženog Kt.(sp)br. 37/20 od 05.03.2020. godine i Sporazum o priznanju krivice optuženog Kt.(sp)br. 37/20 od 05.03.2020. godine i pročitao izvod iz kaznene evidencije Ministarstva pravde Crne Gore, broj 05/2-72-17018/19 od 16.12.2019. godine, na ime optuženog Smajlović Amara.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, koju će optuženi izdržavati u prostorijama za stanovanje, shodno čl. 36a Krivičnog zakonika Crne Gore, srazmjerna stepenu krivice optužene i težini počinjenog krivičnih djela, a posebno kada se ima u vidu da je optuženi mlada osoba koja je u vrijeme izvršenja djela imala navršenih 20 godina života, raniji život, tj. neosuđivanost a što je sud utvrdio iz izvoda iz KE za optuženog, priznanje izvršenja krivičnog djela, prihvatanja krivice i iskreno kajanje za učinjeno krivično djelo, što je dovelo do efikasnosti okončanja postupka, a koje okolnosti po ocjeni suda opravdavaju ublažavanje kazne optuženom ispod zakonskom propisanog minimuma za predmetno krivično djelo, shodno članu 45. i 46. Krivičnog zakonika Crne Gore, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga marihuana - konoplja u ukupnoj količini od 5,093 grama i 5 komada tableta "ekstazi" -MDMA ukupne težine 1,706,grama, a koja droga i tablete se imaju uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, od po 100 eura, koje je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 06.03.2020.godine
Zapisničar S u d i j a
Novčić Slobodanka,s.r Tabaš Predrag,s.r
PRAVNA POUKA
Protiv ove presude nije dozvoljena žalba.

Tačnost otpravka ovjerava namještenik suda
Novčić Slobodanka