K.br.35/21
U IME CRNE GORE
OSNOVNI SUD U CETINJU, sudija Branislav Leković, uz učešće Popivoda Marije kao zapisničara, u krivičnom predmetu protiv okrivljenog B. S. zbog krivičnog djela Krivičnog nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, odlučujući o optužnom predlogu Osnovnog državnog tužilaštva u Cetinju Kt br.12/21 od 14.05.2021.godine, koji je na glavnom pretresu zastupala Sanja Radunović,državna tužiteljka u Osnovnom državnom tužilaštvu u Cetinju, nakon glavnog i javnog pretresa održanog dana 01.06.2021. godine u prisustvu zastupnika optužbe i okrivljenog, donio je i istog dana javno objavio

P R E S U D U
Okrivljeni: B. S. JMB ............. od oca M. i majke J. rođene V. rođen ..... godine u C. sa prebivalištem u C. D. p. br.... državljanin C. G. pismen,sa završenom srednjom turističkom školom,govori crnogorskim jezikom,zaposlen kao konobar,sa mjesečnom zaradom od 250,00 eura, neoženjen, bez djece, ranije neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 03.02.2021.godine oko 01,00 časova u ul. B. u C. svjestan svog djela i zabranjenosti istog,čije je izvršenje htio,protivno čl.1.stav 1.tačka 2 Naredbe za preduzimanje privremenih mjera za sprječavanje unošenja u zemlju ,suzbijanje i sprječavanje prenošenja novog koronavirusa br.8-501/20-129/1855 od 11.01.2021. godine (Sl.list CG br.3/21 od 11.01.2021.godine) kojom je propisana zabrana okupljanja u objektima stanovanja licima koja nijesu članovi zajedničkog porodičnog domaćinstva,osim lica koja njeguju lica koja usljed bolesti ,stanja ili posljedica povrede nijesu sposobna da samostalno obavljaju svakodnevne životne aktivnosti, došao u porodičnu kuću J. P. u ul. B. u C. u kojoj je zajedno sa J. P. i M. M. ,a koji nisu članovi zajedničkog porodičnog domaćinstva ,organizovao rođendansku proslavu M. M.

- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa mu sud za navedeno krivično djelo primjenom  čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika Crne Gore i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 60 (šezdeset) dana i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

Obrazloženje
Optužnim predlogom Osnovnog državnog tužilaštva Cetinje Kt br.12/21 od 01.06.2021. godine, stavljeno je na teret okrivljenom B. S. da je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnik optužbe u završnoj riječi je izjavio da u cjelosti ostaje pri podnijetom optužnom predlogu predlažući sudu da okrivljenog oglasi krivim i osudi u zakonu propisanim granicama za predmetno krivično djelo,uzimajući u obzir olakšavajuće i otežavajuće okolnosti.

Okrivljeni B. S. je u potpunosti priznao izvršenje krivičnog djela i svoju krivicu zbog istog, navodeći da je dana 02.02.2021.godine oko 21,00 časova pošao u kuću u ul.B. u C. gdje živi njegov drug J. P. u kojoj kući je zatekao i M.M .Obzirom da je M. M. bio rođendan,to su spontano počeli da piju ,dok su se nalazili u poslovnom prostoru u prizemlju P. kuće,gdje su se zadržali do 01,00 časova narednog dana,odnosno 03.02.2021.godine.Pojasnio je da je iznad frižidera vidio startni pištolj ,te da je u dvorištu kuće J. P. opalio nekoliko metaka.Nakon toga došla je policija i kod njega pronašla pištolj,nakon čega su ih poveli u policijsku stanicu da daju izjave.Dodao je da je znao da su na snazi mjere NKT-a kojima je propisana zabrana okupljanja u objektima stanovanja licima koji nijesu članovi zajedničkog porodičnog domaćinstva. Iskreno žali zbog ovoga što je uradio,kaje se inaglašava da nešto slično neće ponoviti. U završnoj riječi je naveo da mu je krivo što je izvršio djelo i da se kaje zbog istog.

Imajući u vidu jasno i potpuno priznanje okrivljenog, koje u toku postupka nije ničim dovedeno u sumnju, sud je u dokaznom postupku pročitao izvod iz kaznene evidencije na ime okrivljenog, od koga zavisi vrsta i visina krivične sankcije, nakon čega je na saglasan predlog stanaka primjenom čl.458 st.2 ZKP-a prekinuo dokazni postupak i nije izvodio ostale dokaze predložene optužnim aktom.

Cijeneći jasno i potpuno priznanje okrivljenog kao dokaz, sud je na nesumnjiv način utvrdio da je okrivljeni dana 03.02.2021.godine oko 01,00 časova u ul. B. u C. svjestan svog djela i zabranjenosti istog,čije je izvršenje htio,protivno čl.1.stav 1.tačka 2 Naredbe za preduzimanje privremenih mjera za sprječavanje unošenja u zemlju ,suzbijanje i sprječavanje prenošenja novog koronavirusa br.8-501/20-129/1855 od 11.01.2021. godine (Sl.list CG br.3/21 od 11.01.2021.godine) kojom je propisana zabrana okupljanja u objektima stanovanja licima koja nijesu članovi zajedničkog porodičnog domaćinstva,osim lica koja njeguju lica koja usljed bolesti ,stanja ili posljedica povrede nijesu sposobna da samostalno obavljaju svakodnevne životne aktivnosti, došao i boravio u porodičnoj kući J. P. iz C. u kojoj je zajedno sa istim i M. M. a koji nisu članovi zajedničkog porodičnog domaćinstva ,organizovao rođendansku proslavu M. M. , kojim radnjama je sa direktnim umišljajem kao oblikom krivice ostvario sva bitna obilježja bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Priznanjem okrivljenog je utvrđeno daje bio svjestan da svojom radnjom vrši predmetno krivično djelo pa je to i htio, obzirom da je isti naveo da je znao da je kritičnom prilikom važila mjera NKT-a kojom je propisana zabrana okupljanja u objektima stanovanja licima koji nijesu članovi zajedničkog porodičnog domaćinstva.

Sud je iz činjeničnog opisa djela izostavio nepotrebne riječi (»što se dokazuje potvrdom koju izdaje izabrani doktor ovih lica i izvodom iz odgovarajućeg matičnog registra građana kojim se dokazuje međusobno srodstvo ili ugovorom o njezi ili izdržavanju kojim se dokazuje međusobni pravni odnos ovih lica,kao i lica u slučaju hitnih radovau objektu stanovanja ,struja voda i sl« ), a osim toga i prilagodio činjenični opis djela na način izlođen u izreci presude, ne prelazeći time granice optužbe i ne povrjeđujući identitet optužbe.

Sud je uvidom u izvod iz kaznene evidencije na ime okrivljenog utvrdio da isti ranije nije osuđivan .

Prilikom odmjeravanja krivične sankcije sud je cijenio sve okolnosti iz čl.42 Krivičnog zakonika koji utiču da kazna bude manja ili veća, pa je sud od olakšavajućih okolnosti cijenio činjenicu da je okrivljeni mlad čovjek,ranije neosuđivan, da je priznao izvršenje krivičnog djela i svoju krivicu zbog istog,te njegovo držanje nakon izvršenog djela koje se ogleda u izraženom kajanju zbog izvršenog djela, dok mu nije našao otežavajuće okolnosti. Imajući u vidu navedene okolnosti,sud je okrivljenom shodno čl. 53 i čl. 54 Krivičnog zakonika Crne Gore izrekao uslovnu osudu kao u izreci presude. Po ocjeni suda, prema okrivljenom nije nužno primjeniti kaznu radi krivično pravne zaštite, već će se i upozorenjem uz prijetnju kaznom zatvora u trajanju od šezdeset dana i rokom provjeravanja od jedne godine dana u dovoljnoj mjeri uticati na okrivljenog, koji nije kriminogeno strukturisana ličnost, da više ne vrši krivična djela. Na taj način će se u potpunosti ostvariti svrha izricanja uslovne osude propisana čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud je shodno čl.226 i čl.229. Zakonika o krivičnom postupku odlučio o troškovima krivičnog postupka, pa je obavezan okrivljeni da na ime sudskog paušala uplati na račun budžetskih sredstava Crne Gore iznos od 30,00 eura, određen shodno složenosti predmeta, trajanju postupka i imovinskim prilikama okrivljenog, sve u roku od 15 dana po pravosnažnosti presude, pod prijetnjom prinudnog izvršenja.

Na osnovu svega izloženog, sud je odlučio kao u izreci presude.

OSNOVNI SUD U CETINJU

Dana, 01.06.2021. godine
SUDIJA
Branislav Leković,s.r.