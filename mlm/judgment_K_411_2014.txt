K.br. 411/14
U IME CRNE GORE
OSNOVNI SUD U BARU, sudija Aleksandra Leković, sa zapisničarom Anom Stanišić, u krivičnom predmetu okrivljenog B.I. iz B., zbog krivičnog djela – građenje objekta bez građevinske dozvole iz čl.326 a Krivičnog zakonika, po optužnom predlogu Osnovnog državnog tužilaštva u Baru Kt.br. 562/14 od 28.11.2014.godine, nakon održanog glavnog javnog pretresa dana 03.02.2015.godine u prisustvu zastupnika optužbe ZODT-a Radovana Đurišića i okrivljenog, istog dana donio je i javno objavio

P R E S U D U
Okrivljeni B.I., jmbg ..., od oca M., majke G., rođene D., rođen ... godine u P., sa prebivalištem u B., kuvar, neoženjen, bez djece, državljanin C. G. neosuđivan.

KRIV JE
Što je:

Krajem oktobra mjeseca 2014. godine, u naselju u B., svjestan svog djela čije je izvršenje htio, kao investitor protivno odredbi čl. 69 Zakona o uređenju prostora i izgradnji objekata ("Sl. List CG" 51/08, 40/10 i 34/11), započeo građenje objekta bez prethodno pribavljene građevinske dozvole, na načn što je na kat. parceli br. 6083/1 KO Bar, započeo građenje objekta dimenzija u osnovi cca 160 m2, spratnosti P, i zidao spoljne noseće i unutrašnje pregradne zidove prizemlja,
- čime je izvršio krivično djelo - građenje objekta bez građevinske dozvole iz čl.326 a Krivičnog zakonika
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl. 369, 370 i 374 Zakonika o krivičnom postupku, i z r i č e
USLOVNU OSUDU

Kojom mu utvrđuje kaznu zatvora u trajanju od 6 /šest / mjeseci i istovremeno određuje da se kazna neće izvršiti ukoliko okrivljeni u roku od 1 /jedne/ godine i 6 /šest/ mjeseci, od dana pravosnažnosti presude, ne učini novo krivično djelo.

Okrivljeni je dužan da plati troškove krivičnog postupka u iznosu od 30 eura u roku od 15 dana od dana pravosnažnosti presude pod prijetnjom izvršenja.

O b r a z l o ž e nj e
Optužnim predlogom ODT-a u Baru Kt.br. 562/14 od 28.11.2014.godine, okrivljenom je stavljeno na teret da je izvršio krivično djelo građenje objekta bez građevinske dozvole iz čl.326a Krivičnog zakonika.

Okrivljeni je u svojoj odbrani u bitnom naveo da je tačno da je gradio objekat u naselju Polje i da nije imao građevinsku dozvolu za taj objekat. Kako navodi, nije bio obaviješten da mu je potrebna građevinska dozvola. Objekat je počeo da gradi krajem oktobra mjeseca 2014. godine i ozidao je spoljne noseće i unutrašnje pregradne zidove. Dalje je naveo da nije znao da mu je potrebna građevinska dozvola, te da je kasnije u Opštinu predao papire koji su potrebni i nada se da će dobiti građevinsku dozvolu. U naselju Polje postoji DUP.

U dokaznom postupku sud je proveo sledeće dokaze: pročitan je zapisnik o inspekcijskom pregledu Uprave za inspekcijske poslove - Odsjeka za inspekciju zaštite prostora br. 0401/7-211 od 06.11.2014godine, zapisnik o inspekcijskom pregledu Uprave za inspekcijske poslove - odsjeka za inspekciju zaštite prostora br. 0401/7-214 od 12.11.2014.godine, rješenje o rušenju Uprave za inspekcije poslova - Odsjeka za inspekciju zaštite prostora, br. 0401/7-380/14 od 14.11.2014.godine i izvod iz KE za okrivljenog pribavljen od Ministarstva pravde br.0203 /1255 od 05.12.2014.godine.

U zapisniku o inspekcijskom pregledu Uprave za inspekcijske poslove Odsjeka inspekcije zašteite prostora od 06.11.2014.godine navedeno je da je po službenoj dužnosti izvršen nadzor u naselju Polje, Opština Bar, te je konstatovan objekat u izgradnji, spratnosti P, dimenzija u osnovi cca 160m2, na kome se vrši zidanje spoljnih nosećih i unutrašnjih pregradnih zidova prizemlja.

Rješenjem Uprave za inspekcijske poslove Sektor zaštite životne sredine i prostora Odsjek inspekcije zaštite prostora od 14.11.2014.godine naređeno je B.I.u da poruši objekat u izgradnji spratnosti P, dimenzija u osnovi cca 160m2, na kat. parceli 6083/1 KO Novi Bar, Polje bb.

Iz izvoda iz KE za okrivljenog pribavljen od Ministarstva pravde Crne Gore br. 0203/1255 od 05.12.2014. godine utvrđeno je da imenovani do sada nije osuđivan.

Ocjenom izvedenih dokaza na nesumnjiv način je utvrđeno da je okrivljeni izvršio krivično djelo bliže opisano u izreci presude. Tokom postupka nesporno je utvrđeno da je okrivljeni kao investitor, krajem oktobra mjeseca 2014. godine, bez prethodno pribavljene građevinske dozvole, započeo građenje objekat, na način opisan u izreci presude. Okrivljeni u svojoj odbrani nije sporio da je počeo da gradi objekat, te da je sagradio spoljne noseće i unutrašnje pregradne zidove, kao i da nije imao građevinsku dozvolu. Međutim, kako navodi, nije znao da mu je za građenje potrebna građevinska dozvola. Takođe, i iz ostalih provedenih dokaza, posebno iz zapisnika o inspekcijskom nadzoru, nesumnjivo je utvrđeno da je okrivljeni u naselju Polje, Opština Bar, započeo građenje objekta, spratnosti P, dimenzija u osnovi cca 160m2, te da je u trenutku kontrole dana 06.11.2014. godine vršeno zidanje spoljnih nosećih i unutrašnjih pregradnih zidova prizemlja. Prema tome, odbranom okrivljenog kao i zapisnikom o inspekcijskom nadzoru u potpunosti su potvrđeni činjenični navodi optužnog predloga. Nesporno je utvrđeno da okrivljeni nije imao dozvolu za građenje, a da je započeo građenje objekta. Konkretnom prilikom, preduzimajući radnje iz izreke presude, okrivljeni je postupao suprotno čl. 69 Zakona o uređenju prostora i izgradnji objekta kojim je propisano da se objekat može graditi na osnovu građevinske dozvole i tehničke dokumentacije. Sud nije prihvatio odbranu okrivljenog da nije znao da mu je za građenje potrebna građevinska dozvola, jer je uvođenje krivičnog djela građenje objekta bez građevinske dozvole iz čl.326a Krivičnog zakonika bilo praćeno višemjesečnom medijskom kampanjom, gdje je do detalja javnosti prezentirano koje sve radnje obuhvata ovo krivično djela, pa sud smatra da je ovakva odbrana okrivljenog sračunata na izbjegavanje krivice.

Pravno kvalifikujući utvrđeno činjenično stanje sud je našao da su se u radnjama okrivljenog stekli svi bitni elementi bića krivičnog djela građenje objekta bez građevinske dozvole iz čl.326a Krivičnog zakonika. Okrivljeni je krivično djelo izvršio sa umišljajem, bio je svjestan da je započeo građenje objekta bez prethodno pribavljene građevinske dozvole, odnosno bio je svjestan svog djela i htio njegovo izvršenje.

Sud je precizirao dispozitiv optužnog predloga na način što je u izreci presude umjesto riječi "tokom novembra mjeseca 2014. godine" naveo "krajem oktobra mjeseca 2014. godine". Naime, okrivljeni je u svojoj odbrani naveo da je počeo da gradi objekat krajem oktobra mjeseca. Sud smatra da precizirana izreka preciznije predstavlja utvrđeno činjenično stanje, da se navedenim preciziranjem ostaje u okviru istog životnog događaja i da se ne narušava identitet optužnog predloga i presude.

Odlučujući se za krivičnu sankciju, sud je na strani okrivljenog cijenio sve olakšavajuće i otežavajuće okolnosti iz čl. 42 Krivičnog zakonika CG. Od olakšavajućih okolnosti sud je na strani okrivljenog cijenio njegove lične prilike, da se radi o relativno mladom čovjeku, te da do sada nije osuđivan. Otežavajućih okolnosti na strani okrivljenog nije bilo. Sud je okrivljenom izrekao uslovnu osudu kojom mu je utvrdio kaznu zatvora u trajanju od 6 mjeseci i istovremeno odredio da se kazna neće izvršiti ukoliko okrivljeni u roku od jedne godine i šest mjeseci ne izvrši novo krivično djelo. Imajući u vidu navedene olakšavajuće okolnosti, a u nedostatku otežavajućih, ocijenjeno je da prema okrivljenom nije potrebno izricanje efektivne kazne zatvora, da će se izricanjem uslovne osude prema okrivljenom u potpunosti postići svrha izricanja uslovne osude i na taj način dovoljno uticati da ubuduće ne čini krivična djela.

Odluku o troškovima krivičnog postupka sud je zasnovao na odredbi čl. 202 st. 1 ZKP-a, u ukupnom iznosu od 30 Eura. Dosudjeni iznos se odnosi na troškove za rad suda koji su odredjeni prema trajanju i služenosti krivičnog postupka i imovinskim prilikama okrivljenog.

Sa izloženog odlučeno je kao u izreci presude.

OSNOVNI SUD U BARU

Dana 03.02.2015. godine
ZAPISNIČAR SUDIJA,
Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici u roku od 8 dana od dana prijema pismenog otpravka. Žalba se predaje ovom sudu u dva primjerka.

DNA
1 x spisi
1 x ODT
1 x okrivljenom