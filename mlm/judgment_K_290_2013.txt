U IME CRNE GORE
K.br. 290/13
OSNOVNI SUD U NIKŠIĆU, sudija Perović Ivan, uz sudjelovanje Ćuzović Plane kao zapisničara, odlučujući u krivičnom predmetu okrivljenog D Da zbog krivičnog djela oduzimanje maloljetnog lica iz čl.217 st. 1 KZ, po optužnom predlogu ODT-a Nikšić Kt.br. 695/12 od 24.09.2012.g., nakon dovršenog glavnog i javnog pretresa dana 07.10.2013.g., u prisustvu zamjenika ODT-a Pejović Željka i okrivljenog D Da, donio je i istog dana javno objavio

P R E S U D U
Okrivljeni :

D DO od oca D i majke M rodjene V , rodjen 23. .godine u Nikšiću , nastanjen u mjestu rodjenja ul bb, državljanin Crne Gore, neoženjen, otac jednog djeteta, završio srednju školu, nezaposlen, srednjeg imovnog stanja, ranije osudji presudom Osnovnog suda Nikšić K.br. 175/98 od 4.05.2000.g. zbog kriv. djela iz čl. 144 st. 1 KZ RCG na kaznu zatvora od 30 dana, presudom Osnovnog suda Nikšić K.br. 410/99 od 10.05.2000.g. zbog kriv.djela iz čl. 172 st. 3 u vezi st. 1 KZ RCG na novčanu kaznu od 1.500,00 dinara, presudom Osnovnog suda Nikšić K.br. 567/05 od 11.10.2005.g. zbog krivičnog djela iz čl. 339 st. 3 u vezi st. 1 KZ na kaznu zatvora od 40 dana – uslovno na jednu godinu, presudom Osnovnog suda Nikšić Kv.br. 13/09 od 25.02.2009.g. zbog kriv.djela iz čl. 165 st. 2 i čl. 399 st. 2 KZ – na kaznu zatvora od 6 mjeseci, presudom Osnovnog suda Nikšić Kbr.358/06 od 19.11.2008.g. zbog kriv. djela iz čl. 399 KZ na kaznu zatvora od 45 dana, presudom Osnovnog suda Nikšić K.br. 359/07 od 17.05.2008.g., zbog kriv.djela iz čl. 165 KZ CG na kaznu zatvora od 4 mjeseca,
- Na osnovu čl. 373 st. 1 tač. 2 Zakonika o krivičnom postupku
OSLOBAĐA SE OD OPTUŽBE
Da je :

Dana 5.09.2012.g. u Nikšiću u mjestu Vidrovan protivpravno oduzeo maloljetnu D Danu od njenog roditelja P Ie kojoj je presudom Osnovnog suda u Nikšiću P.br. 2033/06 od 22.10.2007.g. povjerena na odgoj, čuvanje i vaspitanje a na način što je kritičnog dana za vrijeme školskog odmora oko 15,30 časova došao u Osnovnu školu “ I Vušović” i sa školskog odmora poveo D Danu svojoj kući u ulicu VI Crnogorske bb, iako je navedenom presudom uređen model i dinamika odvijanja kontakta malodobne Dane sa ocem Dom na način što će malodobna Dana kod oca Da boraviti svakog drugog vikenda od petka poslije podne do nedjelje poslije podne, svakog drugog državnog i vjerskog praznika, kao i mjesec dana u vrijeme ljetnjeg, odnosno 15 dana u vrijeme zimskog školskog raspusta.

čime bi učinio krivično djelo oduzimanje maloljetnog lica iz čl. 217 st. 1 Krivičnog zakonika
Troškovi krivičnog postupka padaju na teret budžetskih sredstava suda.

O b r a z l o ž e nj e
ODT-a iz Nikšića optužnim predlogom Kt.br.695/12 stavio je na teret okrivljenom D Du izvršenje krivičnog djela iz čl. 217 st. 1 KZ, pa je zamjenik ODT-a Pejović Željko koji je zastupao optužni akt na glavnom pretresu, ostao u završnoj riječi pri optužbi izmijenjenoj na glavnom pretresu od 03.12.2013.g., predlažući sudu da okrivljenog oglasi krivim i osudi po zakonu.

Okrivljeni D DO negirao je izvršenje krivičnog djela navodeći u svojoj odbrani da iz vanbračne veze sa P Iom ima ćerku Danu ali on nikada nije primio presudu Osnovnog suda u Nikšiću kojom je regulisano pitanje njegovog održavanja odnosa sa djetetom. Bio je uredno pozvan na parnično suđenje povodom toga pred Osnovnim sudom u Nikšiću, ali nije došao na suđenje jer je tada bio u inostranstvu. Za ovu presudu je saznao tek u septembru 2012.g., i to kada je povodom događaja koji mu se sada stavlja na teret kod njega došla policija sa socijalnim radnikom. P Ia njemu i danas pravi probleme jer sačekuje njegovu sadašnju djevojku i maltretira je. Nikada nije po parničnoj presudi davao novac P Ii za izdržavanje ćerke ali joj jeste pomagao materijalno. Dijete je svakodnevno bilo kod njega – kada se završe časovi u školi Dana bi bila kod njega kući a u večernjim časovima kada P Ia završi posao prolazeći pored njegove kuće odvodila bi dijete sa sobom. Prije godinu i po dana prekinuo je svaki kontakt sa P Iom ali i dok su bili u kontaktu ona mu nikada nije pomenula postojanje presude Osnovnog suda u Nikšiću kojom se reguliše njegovo održavanje kontakata sa ćerkom. Dana 5.09.2012.g., otišao je u školu Ratko Žarić koju je do tada pohađala Dana ali mu je tamo rečeno da Dana nije došla pa je otišao u školu I Vušović na Vidrovanu pretpostavljajući da će Dana biti tamo jer mu je ćerka prilikom ranijih susreta nagovijestila da će je majka prepisati u tu školu, a P Ia živi na Vidrovanu udaljena 2 km od škole. Sekretar škole mu je rekao da Dana pohađa časove ali da nije upisana u školu I Vušović pa je po okončanju časova odveo dijete svojoj kući što je kazao i učiteljici napominjući joj da je majka djeteta na poslu. Od 2006.g do danas bio je 20 – 30 puta i inostranstvu ostajući duže od 10 dana u možda 15 navrata a najduže je boravio u inostranstvu tokom 2010.g. 7 ili 8 mjeseci. Tokom njegovog boravka van teritorije Crne Gore o djetetu su brinuli njegova majka i P Ia. Od kada je prekinuo komunikaciju sa P Iom, o čuvanju djeteta njih dvoje komuniciraju preko same Dane a takođe je Ia komunicirala sa njegovom majkom. On nije uopšte bio dobio poziv za suđenje u parničnom postupku koji je vođen pred ovim sudom već je dobio poziv od Centra za socijalni rad a radilo se o telefonskom pozivu. U tom pozivu nije pominjano uopšte ovo suđenje već je napomenuto da se radi o djetetu. Nije mogao da pretpostavi da će ga P Ia tužiti. Sjeća se da su u jednom navratu radnici Centra za socijalni rad dolazili kod njega kući a možda se radilo o 2006.g. i rekli su mu da su došli da vide kakve uslove ima za život dijete kod njega ali nijesu pokušali da razgovaraju sa njim tom prilikom. Siguran je da nije nikada primio parničnu presudu, presuda je stigla na njegovu adresu ali je neko istu bacio. Nikada nije pred Centrom za socijalni rad inicirao kao ni pred sudom postupak kojim bi dijete njemu pripalo i nije kazao kćerki kada mu je pomenula da majka hoće da je prepiše u drugu školu da rade šta hoće samo da ne traže pomoć od njega.

Okrivljeni je u završnoj riječi ostao pri iznijetoj odbrani, ostavljajući pitanje svoje krivice sudu na ocjenu.

Sud je u dokaznom postupku saslušao svjedoka oštećenu P Iu, pročitao presudu Osnovnog suda u Nikšiću P.br. 2033/06 od 22.10.2007.g., izvršio uvid u spise predmeta Osnovnog suda u Nikšiću P.br. 2033/06 i pročitao izvod iz kaznene evidencije za okrivljenog.

Svjedok oštećena P IA navela je u svom iskazu da je presudom Osnovnog suda u Nikšiću njoj povjerena na odgoj, čuvanje i vaspitanje ćerka D Dana, rođena u vanbračnoj zajednici sa D Dom pa je po toj presudi Dana trebala da boravi kod oca svakog drugog vikenda od petka poslije podne do nedelje poslije podne, svakog drugog državnog i vjerskog praznika kao i mjesec dana u vrijeme ljetnjeg raspusta odnosno 15 dana u vrijeme zimskog raspusta. Dana 5.09.2012.g. ona je Danu poslala u školu oko 13,30 časova a oko 15,30 časova obaviještena je od strane učiteljice da je oko 15,15 časova istog dana došao D Do i njihovu ćerku odveo sa školskog odmora pa je sjutradan pošla u policiju i prijavila ga. Nakon parničnog suđenja ona nikada nije pominjala parničnu presudu D Du a ni on sam je nije pominjao a što se tiče regulisanja odnosa sa djetetom uglavnom je bilo kako je on htio i presuda nije nikada poštovana. U junu ili julu 2012.g., kazala je ćerki da će je prepisati u školu na Vidrovanu jer ona tamo živi i nije mogla stalno ići po dijete u školu Ratko Žarić. Ovo nije kazala D Du jer je bila u negovoru sa njim ali je kazala ćerki da mu prenese. Ćerka joj je kasnije rekla da je ocu prenijela kako će je prepisati u drugu školu a da joj je on odgovorio “radite šta hoćete ali od mene pomoć ne tražite”. Od 2007.g. do danas D Do nije njoj davao novac na ime izdržavanja djeteta ali djetetu jeste kupovao potrebne stvari. Uvijek se protivila održavanju kontakata okrivljenog sa djetetom mimo ove presude ali ga ranije nije prijavljivala zbog interesa djeteta. D Do je kontakt sa djetetom održavao kako je on htio i dijete bi uzimao kod sebe kada bi on to htio. Nije ga prijavljivala jer je u interesu djeteta da ima oca. Početkom septembra kazala je ćerki da ocu prenese da će krenuti u školu u Vidrovanu i tada je Dana bila kod oca a njih dvije su telefonom razgovarale. Veza se prekinula i narednih pet-šest dana ona nije bila u kontaktu sa djetetom. Nakon što je Dana počela da pohađa školu na Vidrovanu, Do je ćerki kazao da joj prenese da je vrati u školu Ratko Žarić ali ona to nije učinila. Dana 5.09.2012.g., Do sa njom nije komunicirao prije nego što je otišao po dijete u školu a ćerka joj je kasnije kazala da je Do po dolasku u školu rekao “ pakuj stvari, nećeš ići u ovu seljačku školu”. Kada je Do dobio poziv za parnično suđenje istukao ju je a njoj je poznato da je on primio presudu koja je donijeta u parničnom postupku. Ona nije prijavljivala okrivljenog zbog toga što je uzimao dijete kada je htio odnosno što nije postupao po presudi Osnovnog suda u Nikšiću niti je kontaktirala sa Centrom za socijalni rad povodom svoje odluke da dijete prepiše u drugu školu a kritični događaj se desio 2-3 dana nakon što je prepisala ćerku u drugu školu. Istakla je da se ne pridružuje krivičnom gonjenju protiv okrivljenog.

PRESUDOM Osnovnog suda u Nikšiću P.br. 2033/06 od 22.10.2007.g. određeno je da se malodobna ćerka parničnih stranaka P Ie i D Da povjerava na odgoj, čuvanje i vaspitanje P Ii uz obavezu D Da da doprinosi izdržavanju ćerke svakomjesečnim plaćanjem iznosa od po 100,00 eura, a takođe je uređen model i dinamika odvijanja kontakta Dane sa ocem Dom tako što će ona kod njega boraviti svakog drugog vikenda od petka poslije podne do nedjelje poslije podne, svakog drugog državnog i vjerskog praznika kao i mjesec dana u vrijeme ljetnjeg odnosno 15 dana u vrijeme zimskog školskog raspusta.

Iz spisa predmeta Osnovnog suda u Nikšiću P.br. 2033/06 proizilazi da je P Ia podnijela tužbu preko punomoćnika protiv D Da radi uređenja odnosa, da je dana 15.06.2007.g., održano ročište na koje je pristupio punomoćnik tužiteljice dok nije pristupio tuženi iako je uredno obaviješten, da je JU Centar za socijalni rad za opštine Nikšić, Plužine i Šavnik sačinio izvještaj u kome je između ostalog navedeno da je D Do odvodio nakon prestanka vanbračne zajednice sa P Iom zajedničko dijete – D Danu kad hoće i koliko hoće, zadržavajući je mimo dogovorenog termina pri čemu se D Do na uredno uručene pozive toga centra kada je pokrenut postupak za povjeravanje djeteta i regulisanje viđenja od strane oca, nije odazivao a prilikom pokušaja obilaska od strane stručnih radnika centra, odbio je da razgovara sa njima. Takođe iz spisa predmeta proizilazi da je dana 22.10.2007.g., donijeta presuda kojom je regulisano pitanje povjeravanja djeteta i dinamike odnosa sa roditeljima a iz kopije povratnice proizilazi da je presuda od 22.10.2007.g., drugom dostavom ostavljena primaocu bez potpisa jer je istu odbio da potpiše.

Sud nalazi da nije dokazano da je okrivljeni D Do dana 5.09.2012.g. u Nikšiću u mjestu Vidrovan protivpravno oduzeo maloljetnu D Danu od njenog roditelja P Ie kojoj je presudom Osnovnog suda u Nikšiću P.br. 2033/06 od 22.10.2007.g. povjerena na odgoj, čuvanje i vaspitanje a na način što je kritičnog dana za vrijeme školskog odmora oko 15,30 časova došao u Osnovnu školu “ I Vušović” i sa školskog odmora poveo D Danu svojoj kući u ulicu VI Crnogorske bb, iako je navedenom presudom uređen model i dinamika odvijanja kontakta malodobne Dane sa ocem Dom na način što će malodobna Dana kod oca Da boraviti svakog drugog vikenda od petka poslije podne do nedjelje poslije podne, svakog drugog državnog i vjerskog praznika, kao i mjesec dana u vrijeme ljetnjeg, odnosno 15 dana u vrijeme zimskog školskog raspusta, kojim radnjama bi ostvario sva bitna obilježja krivičnog djela oduzimanje maloljetnog lica iz čl. 217 st. 1 KZ.

Najprije, nesporno je da je presudom Osnovnog suda u Nikšiću P.br. 2033/06 od 22.10.2007.g. P Dana povjerena na odgoj, čuvanje i vaspitanje P Ii uz obavezu D Da da doprinosi izdržavanju ćerke plaćanjem svakomjesečnog iznosa od po 100,00 eura, pri čemu je određeno da P Dana kod oca boravi svakog drugog vikenda od petka poslije podne do nedelje poslije podne, svakog drugog državnog i vjerskog praznika kao i mjesec dana u vrijeme ljetnjeg odnosno 15 dana u vrijeme zimskog školskog raspusta. Okrivljeni se poziva na to da nije bio upoznat sa sadržinom presude Osnovnog suda u Nikšiću ali mu sud ne poklanja vjeru jer ne samo da je P Ia navela da zna da je okrivljeni bio upoznat sa istom već i iz povratnice od 27.10.2007.g. proizilazi da je primalac presude odbio da povratnicu potpiše ali da je drugom dostavom očigledno presuda ostavljena primaocu bez potpisa. Prednje znači da je presuda ostavljena okrivljenom a nerealno je da je on ne bi pročitao kao što je i nerealno da bi član njegove porodice koji bi primio predmetnu presudu istu bacio.

Međutim, to što sud ne poklanja vjeru tvrdnji okrivljenog da uopšte nije bio upoznat sa sadržinom predmetne parnične presude, ne znači da je utvrđena odgovornost okrivljenog za krivično djelo stavljeno mu na teret.

Čl.79 st. 3 Porodičnog zakona Crne Gore propisuje da roditelj koji ne vrši roditeljsko pravo ima pravo i dužnost da izdržava dijete, da sa djetetom održava lične odnose i da o pitanjima koja bitno utiču na život djeteta odlučuje zajednički i sporazumno sa roditeljem koji vrši roditeljsko pravo a čl.79 st. 4 Porodičnog zakona Crne Gore propisuje da se pod pitanjima koja bitno utiču na život djeteta u smislu toga zakona smatraju naročito obrazovanje djeteta, preduzimanje većih medicinskih zahvata nad djetetom, promjena prebivališta djeteta i raspolaganja imovinom djeteta velike vrijednosti.

Činjenica da je pravosnažnom odlukom Osnovnog suda u Nikšiću P.br. 2033/06 od 22.10.2007.g., D Dana povjerena na odgoj, čuvanje i vaspitanje P Ii, nipošto ne znači da je pravo odlučija o svim bitnim pitanjima vezano za interese D Dane, prešlo na P Iu, odnosno ne znači da je djetetov otac u cjelosti isključen iz sfere odlučija o interesima djeteta.

Jedno od svakako krucijalnih pitanja vezano za malodobnu D Danu jeste pitanje njenog obrazovanja, na što upućuje i čl.79 st.4 Porodičnog zakona pa djetetova majka nije imala ovlašćenje niti je isto mogla da crpi iz presude Osnovnog suda u Nikšiću P.br. 2033/06, da ćerku bez prethodno postignutog dogovora sa njenim ocem prepiše u drugu školu. P Ia se poziva na to da je zapravo preko ćerke poručila bivšem emotivnom partner da će ćerku prepisati u drugu školu, pa je navodno on ćerki kazao da rade šta hoće, samo da od njega ne traže pomoć. Sud smatra da je najblaže rečeno neozbiljno da roditelj kome je dijete povjereno na čuvanje, odgoj i vaspitanje, sopstvenu odluku da dijete prepiše u novu školu, drugom roditelju saopštava posredstvom sedmogodišnje ćerke. Ako već djetetova majka zbog izostajanja komunikacije sa ocem djeteta, nije razgovarala sa D Dom o potrebi da P Dana počne da pohađa drugu školu, ona je morala učiniti dodatni napor – obratiti se Centru za socijalni rad koji bi posredovao u ostvariju komunikacije između roditelja i donošenju adekvatne odluke o odabiru škole, pogotovo kod činjenice da je P Ia i sama znala /ona to ne spori/ da je za donošenje odluke o promjeni škole nužna saglasnost oba roditelja.

Zaključak je suda da je zapravo P Ia, samoinicijativno prepisujući ćerku u drugu školu, preduzela protivpravan akt – akt direktno suprostavljen Porodičnom zakonu Crne Gore.

Krivično djelo oduzimanje maloljetnog lica iz čl. 217 st. 1 KZ čini onaj ko maloljetno lice protivpravno zadrži ili oduzme od roditelja, usvojioca, staraoca ili drugog lica, odnosno ustanove, kojima je ono povjereno ili onemogućava izvršenje odluke kojom je maloljetno lice povjereno određenom licu.

Kako presuda Osnovnog suda u Nikšiću P.br. 2033/06 nigdje nije sadržavala ovlašćenje za majku djeteta da može dijete kako sama hoće prepisivati iz jedne u drugu školu, to ni postupak okrivljenog D Da koji je reagujući na protivpravan akt majke djeteta, dijete iz te škole odveo kod sebe kući, ne želeći da njegova ćerka pohađa predmetnu školu, ne može biti po ocjeni suda nelegalan. Sama presuda reguliše način održavanja kontakata oca sa djetetom a ne reguliše njegovo postupanje za slučaj da djetetova majka svojim postupcima dođe u zonu neprava. Suprotno tumačenje moglo bi dovesti do apsurdnih slučajeva – da majka djeteta dijete izlaže na primjer skitničenju, prošnji i sl. a da djetetov otac ne smije da reaguje i skloni dijete sa ulice jer mora potomka gledati samo u uslovima i na način kakvi su propisani presudom kojom je određeno vršenje roditeljskog prava.

Iz iskaza P Ie dalo bi se zaključiti da se okrivljeni D Do, nakon što mu je ćerka prenijela riječi majke da će je prepisati u drugu školu, sa tim saglasio govoreći – radite šta hoćete samo od mene ne tražite pomoć”, ali ne samo da okrivljeni negira da je takve riječi izgovorio /on ističe kako mu je ćerka pri susretima samo nagovještavala da će je P Ia prepisati u drugu školu / već bi se po ocjeni suda, takva izjava okrivljenog čak i da je data, više mogla tretirati kao trenutna ljutnja i revolt okrivljenog ali sasvim sigurno ne i kao ozbiljno manifestovana saglasnost za predloženi čin, tim prije što ta navodna izjava nije direktno saopštena P Ii.

Dakle, sud nalazi da nije dokazano da je okrivljeni djelovao protivpravno kada je kćerku odveo iz škole kući jer nije dokazano da je takva njegova radnja suprotstavljena presudi Osnovnog suda u Nikšiću P.br. 2033/06(ona i ne reguliše pitanje ponašanja oca djeteta za slučaj da majka dijete prepiše samoninicijativno u drugu školu) ili porodičnom zakonu(po kome proizilazi da je zapravo protivpravno djelovala majka djeteta).

Nadalje, ono što proizilazi iz odbrane okrivljenog D Da i iskaza P Ie, jeste da sadržina presude Osnovnog suda u Nikšiću P.br. 2033/06 nikada i nije realizovana, budući da je D Dana provodila sa ocem mnogo više vremena nego što je to bilo predviđeno presudom. P Ia navodi da se ona protivila održavanju kontakata između D Da i D Dane mimo granica propisanih navedenom presudom ali da nikada nije kazala okrivljenom, kada bi on došao po dijete van termina presudom označenih, da ne odvodi dijete niti je to prijavljivala, pa je nejasno na koji je to način oštećena P Ia manifestovala neslaganje sa kršenjem pravila postavljenih presudom.

Drugim riječima kazano, ako bi se uzelo da kritičnom prilikom okrivljeni povređuje sadržinu parnične presude kojom je regulisano njegovo održavanje kontakata sa djetetom, moralo bi se uzeti u obzir i to da je od ranije postojala prećutna saglasnost P Ie da okrivljeni D Do održava kontakte sa djetetom na način koji nije bio obuhvaćen parničnom presudom (očito je da takva prećutna saglasnost jeste postojala jer bi u suprotnom ona njega pri ranijim kršenjima normi postavljenih presudom u pogledu kvantiteta kontakata sa kćerkom, prijavila policiji ili Centru za socijalni rad i staranje) pa se i ne može smatrati dokazanim da je okrivljeni D Do protivpravno oduzeo D Danu time što je iz škole odveo svojoj kući, jer nema dokaza postojanja protivpravnosti u njegovom ponašanju ako je majka djeteta i u svim prethodnim slučajevima ispoljila spremnost za održavanje njegovih kontakata sa djetetom van termina određenih presudom.

Sud je cijenio i ostale izvedene dokaze pa je našao da su bez značaja za rješavanje ove pravne stvari.

Kako je sud okrivljenog oslobodio od optužbe, troškovi krivičnog postupka padaju na teret budžetskih sredstava ovoga suda, a na osnovu čl. 230 ZKP-a.

Imajući prednje u vidu, shodno čl.373 st.1 tač.2 ZKP-a sud je odlučio kao u izreci presude.

OSNOVNI SUD U NIKŠIĆU, dana 07.10.2013.godine

Zapisničar, SUDIJA,
Ćuzović Plana s.r. Perović Ivan s. r.

ZA TAČNOST OTPRAVKA TVRDI:

radnik suda
PRAVNA POUKA: Protiv ove presude dozvoljena je žalba u roku od 8 dana
od dana prijema iste preko ovog SUDA VIŠEM SUDU
PODGORICA.