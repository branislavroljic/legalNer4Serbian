K.br.53/18
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog N.R.a, koga brani braniteljka V.A.a, advokatica iz P., zbog krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.1117/17 od 05.12.2018. godine, koji je na ročištu povodom odlučivanja o sporazumu o priznanju krivice zastupao N. B., tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 16.10.2018. godine, donio je

P R E S U D U
Okrivljeni N.R.O, JMBG...., od oca M. i majke V., rođene R., rođen..... godine u D., sa prebivalištem u D., na adresi D. Z.b.b., državljanin Crne Gore, razumije crnogorski jezik, njegov jezik je crnogorski, po zanimanju radnik obezbjeđenja, oženjen, otac troje djece, pismen, završio srednju školu, srednjeg imovnog stanja, neosuđivan.

Kriv je

Što je:

Dana 17. septembra 2017. godine, u porodičnoj kući u Donjem Zagaraču, Opština Danilovgrad, svjestan svog djela čije je izvršenje htio, iako je znao da je isto zabranjeno, suprotno članu 5 stav 2 i članu 23 stav 3 Zakona o oružju, neovlašćeno držao vatreno oružje - pušku "M-48A", kalibra 8x57 JS, fabričkog broja A 5970173 i 12 komada puščane municije kalibra 7,9 mm, za koje mu od nadležnog organa nije bila izdata odgovarajuća isprava o oružju,
- čime je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Pa sud okrivljenom N.R.u, primjenom citiranih zakonskih propisa, te čl. 4, 5, 13, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 8 (osam) mjeseci i istovremeno određuje da se ista neće izvršiti ako okrivljeni za vrijeme od 3 (tri) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka - sudskog paušala uplati u korist budžeta Crne Gore novčani iznos od 30,00 €, u roku od 15 dana po pravosnažnosti presude.

Na osnovu čl.75 st.1 KZ CG, od okrivljenog N.R.a trajno se oduzima vatreno oružje - puška "M-48A", kalibra 8x57 JS, fabričkog broja A 5970173 i 12 komada puščane municije kalibra 7,9 mm.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.1117/17 od 05.09.2018. godine, okrivljenom N.R.u stavljeno je na teret da je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Dana 10.10.2018. godine, uz dopis Osnovnog državnog tužilaštva u Podgorici Kt.br.1117/17 od 09.10.2018. godine, Osnovnom sudu u Danilovgradu dostavljen je zapisnik o pregovaranju Kt.br.1117/17 od 09.10.2018. godine, zapisnik o saslušanju okrivljenog N.R.a Kt.br.1117/17 od 09.10.2018. godine i sporazum o priznanju krivice okrivljenog Kt.br.1117/17 od 09.10.2018. godine, radi odlučivanja o sporazumu o priznanju krivice.

Na ročištu za razmatranje sporazuma o priznanju krivice, održanom dana 16.10.2018. godine, sud je pročitao dokaze predložene optužnim predlogom i to: pročitao zapisnik o pretresanju stana i drugih prostorija Uprave policije OB Danilovgrad Ku.br.65/17 od 17.09.2017. godine; pročitao potvrdu o privremeno oduzetim predmetima Uprave policije OB Danilovgrad Ku.br.65/17 od 17.09.2017. godine; na saglasan predlog stranaka pročitao izvještaj o balističkom vještačenju Forenzičkog centra Crne Gore br.4028-1/17 od 13.10.2017. godine; pročitao dopis Streljačkog saveza Crne Gore br.118 od 27.08.2018. godine; pročitao izvod iz kaznene evidencije Ministarstva pravde Crne Gore KE br.128/18 od 17.09.2018. godine, na ime okrivljenog N.R.a; izvršio uvid u pušku marke "M-48 A", kalibra 8 x 57 JS, fabričkog broja A 5970173 i 12 komada puščane municije kalibra 7,9 mm; te pročitao zapisnik o pregovaranju Kt.br.1117/17 od 09.10.2018. godine, sačinjen pred ODT-om u Podgorici, između državne tužiteljke Osnovnog državnog tužilaštva u Podgorici D. I.Đ., okrivljenog N.R.a i branioca okrivljenog, advokata V.A.e; pročitao zapisnik o saslušanju okrivljenog N.R.a Kt.br.1117/17 od 09.10.2018. godine, sačinjen pred ODT-om u Podgorici i pročitao sporazum o priznanju krivice Kt.br.1117/17 od 09.10.2018. godine, zaključen pred ODT-om u Podgorici, između državne tužiteljke Osnovnog državnog tužilaštva u Podgorici Danke Ivanović Đerić, okrivljenog N.R.a i branioca okrivljenog, advokata V.A.e.

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog N.R.a i da je okrivljeni u vrijeme i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, što je olakšavajuća okolnost na njegovoj strani, porodične prilike - oženjen, otac troje djece, kao i da je neosuđivan, kako to proizilazi iz citiranog izvoda iz kaznene evidencije na ime ovog okrivljenog, dok otežavajućih okolnosti na njegovoj strani nije bilo, pa sud nalazi da će se u konkretnom slučaju izrečenom uslovnom osudom, kojom je okrivljenom N.R.u utvrđena kazna zatvora u trajanju od 8 (osam) mjeseci, sa rokom provjeravanja u trajanju od 3 (tri) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka - sudskog paušala uplati u korist budžeta Crne Gore novčani iznos od 30,00 eura, koji iznos je odmjeren srazmjerno trajanju, složenosti ovog postupka i imovnom stanju okrivljenog, u roku od 15 dana po pravosnažnosti presude.

Mjera bezbjednosti oduzimanje predmeta - vatrenog oružja - puške "M-48A", kalibra 8x57 JS, fabričkog broja A 5970173 i 12 komada puščane municije kalibra 7,9 mm, izrečena je na osnovu čl.75 st.1 Krivičnog zakonika Crne Gore, jer se radilo o predmetima upotrijebljenim za izvršenje krivičnog djela, a koji su svojina učinioca - okrivljenog N.R.a.

Na osnovu izloženog, a u smislu odredbe čl.303 st.1 i čl.374 Zakonika o krivičnom postupku, odlučeno je kao u izreci presude.

ZAPISNIČARKA SUTKINJA
Ana Ivanović, s.r. Sonja Keković, s.r.

PRAVNA POUKA: Protiv ove presude nije dozvoljena žalba.

DOSTAVITI:

- ODT Podgorica
- Okrivljenom N.R.u
- Braniocu okrivljenog, advokatu V.A.i