K. br. 808/19
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog M. K., zbog krivičnog djela uništenje i oštećenje tuđe stvari iz čl. 253 st. 2 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice Kt. br. 1587/19 od 13.02.2020. godine, zaključenog između državne tužiteljke S. Š., okrivljenog M. K. i njegovog branioca adv. B. S., dana 14.02.2020. godine donio je
P R E S U D U
Okrivljeni:

M. K., JMB ..., od oca M. i majke S., rođene B., rođen ... godine u P., sa prebivalištem u P. - Bulevar S. K. br. .., državljanin Crne Gore, razumije crnogorski jezik, koji je i njegov jezik, turistički tehničar, neoženjen, bez djece, pismen, završio srednju školu, lošeg imovnog stanja, osuđvan presudama Osnovnog suda u Podgorici K. br. 13/19 od 22.03.2019. godine zbog krivičnog djela zloupotreba položaja u privrednom poslovanju iz čl. 272 st. 2 u vezi st. 1 Krivičnog zakonika Crne Gore (uslovna osuda) i K. br. 53/19 od 27.01.2019. godine zbog krivičnog djela laka tjelesna povreda iz čl. 152 st. 2 u vezi st. 1 Krivičnog zakonika Crne Gore (uslovna osuda), protiv kojeg se ne vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 789/19 od 29.11.2019. godine koji se računa od 28.11.2019. godine u 19:15 časova.

Kriv je

Što je:

Dana 28. novembra 2019. godine, oko 08,30 časova, u P., u Bulevaru S. K., oštetio tuđu stvar - putničko vozilo marke "VW Cady", registarskih oznaka PG HP 584, vlasništvo oštećenog G. D., na način što je došao ispred dvorišta kuće oštećenog, gdje je vozilo bilo parkirano, isto polio benzinom, a zatim primakao plamen iz upaljača, što je izazvalo požar na vozilu, usljed čega je na vozilu prouzrokovana šteta u iznosu koji prelazi tri hiljade eura i to oštećenje na zadnjem braniku, plastici prednjeg vjetrobranskog stakla, senzorima u zadnjem braniku, električnoj instalaciji ispod prednjeg vjetrobranskog stakla, oznaci marke vozila "W" na zadnjim desnim vratima, laku na vozilu, ukupne vrijednosti od 3.110,28 eura, pri čemu je bio svjestan svoga djela i htio njegovo izvršenje, znajući da je njegovo djelo zabranjeno,
- čime je izvršio krivično djelo uništenje i oštećenje tuđe stvari iz čl. 253 st. 2 u vezi st. 1 Krivičnog zakonika Crne Gore.

Pa ga sud za navedeno krivično djelo primjenom čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 5 (pet) mjeseci, u koju mu se uračunava vrijeme provedeno u pritvoru od 28.11.2019. godine u 19:15 časova, pa nadalje.

Obavezuje se okrivljeni da na ime imovinskopravnog zahtjeva oštećenom D. G. isplati iznos od 3.110,28 eura, u roku od 6 (šest) mjeseci po pravosnažnosti presude.

Obavezuje se okrivljeni da plati po osnovu troškova krivičnog postupka iznos od 145,50 eura, u roku od 15 dana po pravosnažnosti presude, pod prijetnjom izvršenja, kao i troškove koji se odnose na nagradu braniocu po službenoj dužnosti o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

O b r a z l o ž e nj e
Okrivljenom M. K. je optužnim predlogom Osnovnog državnog tužilaštva Podgorica Kt. br. 1587/19 od 27.12.2019. godine stavljeno na teret izvršenje krivičnog djela uništenje i oštećenje tuđe stvari iz čl. 253 st. 2 u vezi st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 13.02.2020. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni M. K. u vrijeme, mjesto i na način opisan u izreci ove presude učinio krivično djelo uništenje i oštećenje tuđe stvari iz čl. 253 st. 2 u vezi st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o licu koje je lošeg imovnog stanja, te njegovo držanje poslije učinjenog krivičnog djela izraženo kroz prihvatanje odgovornosti i priznanje krivice, kojim je doprinio bržem i efikasnijem vođenju krivičnog postupka. Od otežavajućih okolnosti sud je imao u vidu raniji život okrivljenog, odnosno osuđivanost zbog krivičnih djela navedenih u izreci presude, a što je utvređeno iz uvjerenja Ministarstva pravde broj 05/2-72-588/20 od 16.01.2020. godine, ali je pritom sud imao u vidu da okrivljeni ranije nije osuđivan zbog krivičnih djela protiv imovine.

Shodno čl. 51 st. 1 Krivičnog zakonika Crne Gore okrivljenom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Sud je shodno čl. 239 st. 2 Zakonika o krivičnom postupku obavezao okrivljenog da oštećenom D. G. na ime imovinskopravnog zahtjeva isplati iznos od 3.110,28 €.

Okrivljeni je obavezan da plati troškove krivičnog postupka u ukupnom iznosu od 145,50 euro. €. Iznos od 71,50 € odnosi se na ime troškova vještačenja po vještaku iz oblasti zaštite od požara, eksplozija i eksplozivnih sredstava, iznos od 44,00 eura na ime troškova medicinskog vještačenja, dok je sud okrivljenog obavezao da na ime paušala kao dijela troškova krivičnog postupka, plati iznos od 30,00 €, koji iznos je odmjeren prema trajanju i složenosti postupka i imovnom stanju okrivljenog. Okrivljeni je obavezan da plati i troškove koji se odnose na nagradu braniocu postavljenom po službenoj dužnosti, o čijoj visini će sud odlučiti posebnim rješenjem shodno čl. 227 st. 2 Zakonika o krivičnom postupku.

Imajući u vidu navedeno, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 14.02.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja