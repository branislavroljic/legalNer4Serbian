K. br. 806/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog D. Ž., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 09.11.2020. godine, u prisustvu zastupnika optužbe Marka Ivanovića - savjetnika u Osnovnom državnom tužilaštvu Podgorica i okrivljenog, izrekao je i istog dana objavio,
P R E S U D U
Okrivljeni: D. Ž., JMB xxxxxxxxxxxxx, od oca V. i majke S., rođene D., rođen xx.xx.19xx. godine u Nišu, Republika Srbija, sa boravištem u Podgorici - Ulica k. br. xx, državljanin Republike Srbije, razumije crnogorski jezik, njegov jezik je srpski, vrtlar, neoženjen, bez djece, pismen, završio osnovnu školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 12. aprila 2020. godine oko 20,30 časova, u Ulici Miloša Obilića, Glavni grad Podgorica, svjestan svog djela čije izvršenje je htio, znajući da je njegovo djelo zabranjeno, postupio suprotno članu 1 stav 1 tačka 1 Naredbe za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog korona virusa broj 8-501/20-129/424 ("Službeni list Crne Gore" broj 26/20 od 30. marta 2020. godine), na način što je, iako je građanima zabranjen izlazak iz objekata stanovanja subotom od 13:00 časova do ponedeljka u 05:00 časova, izašao iz svog objekta stanovanja kada su ga, dok se kretao Ulicom Miloša Obilića, zatekli policijski službenici Centra bezbjednosti Podgorica,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa mu sud za navedeno krivično djelo primjenom  čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom D. Ž. je optužnim predlogom Osnovnog državnog tužilaštva Podgorica Kt. br. 569/20 od 09.10.2020. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnik optužbe je na glavnom pretresu izmijenio dispozitiv optužnog predloga na način kako je to predstavljeno u izreci. U završnoj riječi je predložio sudu da okrivljenog oglasi krivim i da ga osudi po zakonu.

Okrivljeni D. Ž. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je u nedjelju, 12.04.2020. godine, ostao bez novca pa je bio primoran da od druga koji živi u blizini pozajmi novac. To je bio razlog zbog kojeg je izašao iz objekta stanovanja u večernjim časovima, oko 20:00 časova. Nakon što je uzeo novac od druga i krenuo u pravcu kuće zaustavila ga je policija u ulici Miloša Obilića i legitimisala ga.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze. Na taj način je tokom postupka nesumnjivo utvrđeno da je okrivljeni D. Ž. dana 12. aprila 2020. godine oko 20:30 časova, u Ulici Miloša Obilića, Glavni grad Podgorica, postupio suprotno članu 1 stav 1 tačka 1 Naredbe za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog korona virusa broj 8-501/20-129/424 ("Službeni list Crne Gore" broj 26/20 od 30. marta 2020. godine), na način što je, iako je građanima zabranjen izlazak iz objekata stanovanja subotom od 13:00 časova do ponedeljka u 05:00 časova, izašao iz svog objekta stanovanja kada su ga, dok se kretao Ulicom Miloša Obilića, zatekli policijski službenici Centra bezbjednosti Podgorica.

Članom 1 stav 1 tačka 1 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanja prenošenja novog koronavirusa ("Službeni list Crne Gore" broj 26/20 od 30. marta 2020. godine) je, između ostalog, propisana zabrana izlaska iz objekata stanovanja subotom od 13:00 časova do ponedeljka u 05:00 časova.

Cijeneći subjektivni odnos okrivljenog prema djelu, a imajući u vidu odbranu okrivljenog u kojoj je naveo da je znao za zabranu napuštanja objekata stanovanja subotom od 13:00 časova do ponedeljka u 05:00 časova, sud nalazi da je okrivljeni bio svjestan da ne postupa po Naredbi Ministarstva zdravlja kojom se određuju mjere za suzbijanje ili sprečavanje opasne zarazne bolesti, što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike odnosno da je lošeg imovnog stanja, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela i ispoljeno kajanje, njegov raniji život i s tim u vezi neosuđivanost, koja je utvrđena shodno čl. 3 st. 3 Zakonika o krivičnom postupku, s obzirom na činjenicu da je okrivljeni državljanin Republike Srbije pa tokom postupka nije pribavljen izvod iz kaznene evidencije, jer bi to uticalo na nepotrebno odugovlačenje postupka. Otežavajućih okolnosti na strani okrivljenog nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primjeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 09.11.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja