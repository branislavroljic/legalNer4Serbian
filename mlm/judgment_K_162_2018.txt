U IME CRNE GORE
K.br. 162/2018
VIŠI SUD U PODGORICI, kao prvostepeni krivični po predsjedniku vijeća - sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog R. M., koga po službenoj dužnosti brani Lj. S. advokat iz P..., zbog krivičnog djela ubistvo u pokušaju iz čl. 143. u vezi čl. 20. Krivičnog zakonika Crne Gore, po optužnici Višeg državnog tužioca u Podgorici Kt.br. 160/18 od 20.12.2018. godine, koju je na ročištu povodom odlučivanja o sporazumu o priznanju krivice zastupala Jovanović Maja - državna tužiteljka u Višem državnom tužilaštvu u Podgorici, nakon pravosnažnosti rješenja o usvajanju sporazuma o priznanju krivice, dana 11.06.2019. godine, donio je
P R E S U D U
Optuženi:

R. M., JMB ..., od oca M. i majke R., rođene P., rođen .... godine u B... - G... M..., Republika Srbija, sa prebivalištem u A... - B..., državljanin Republike Srbije, kamenorezac, razveden, otac jednog djeteta, završio osnovnu školu, lošeg imovnog stanja, u pritvoru od 02.09.2018. godine,
KRIV JE
Zato što je:

Dana 02.09.2018. godine, oko 17,00 časova, u Kotoru - Radanovići, u dvorištu kuće u kojoj stanuje P. S., sa umišljajem pokušao da liši života oštećenog P. M., na način što je istog, prilikom svađe, drvenom drškom od krampa udario u predjelu glave, nanoseći mu osobito tešku tjelesnu povredu u vidu preloma kostiju krova lobanje, sa posledičnim otokom tkiva velikog mozga, posljedičnim nagnječenjem tkiva velikog mozga i posljedičnim nakupljanjem krvi unutar lobanjske duplje, kao i rane prskotine desnog tjemenog predjela, pri čemu je bio svjestan svogdjela i htio je njegovo izvršenje,
- čime je izvršio krivično djelo – ubistvo u pokušaju iz čl. 143. u vezi čl. 20. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32,33, 36, 42,45,46 i 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju od 2 (dvije) godine, u koju kaznu mu se uračunava vrijeme provedeno u pritvoru počev od 02.09.2018.godine, pa nadalje.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice u budžet Crne Gore na broj 832-7113-04, na ime troškova branioca po službenoj dužnosti, uplati iznos od 3.403,98 eura, da na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 160/18 od 20.12.2018. godine, optuženom R. M. stavljeno je na teret izvršenje krivičnog djela ubistvo u pokušaju iz čl. 143. u vezi čl. 20. Krivičnog zakonika Crne Gore.

Dana 13.05.2019. godine, Više Državno tužilaštvo dostavilo je sudu, zapisnik o pregovaranju, zapisnik i sporazum o priznanju krivice.

Rješenjem K.br. 162/18 od 15.05.2019. godine, usvojen je sporazum o priznanju krivice, a koje rješenje je postalo pravosnažno dana 11.06.2019. godine.

Na ročištu za razmatranje sporazuma, održanom dana 15.05.2019.godine, sud je na saglasan predlog stranaka pročitao dokaze predložene optužnicom i to: iskaz svjedoka - oštećenog P. M. i svjedoka P. S., Službenu zabilješku Uprave policije - OB Kotor, br. 72-02-240/18-5975 od 02.09.2018. godine, potvrdu o privremeno oduzetim predmetima Uprave policije - OB Kotor, br. 70-03-240/18-5975 od 02.09.2018. godine, zapisnik o izvršenoj kontroli prisustva alkohola u organizmu Uprave policije - OB Kotor od 02.09.2018. godine, Nalaz i mišljenje sudskog vještaka medicinske struke drm Š. M. od 17.09.2018.godine, nalaz i mišljenje komisije vještaka dr S. M., dr Ž. G. i psihologa B. S. - I. od 19.12.2018.godine, pročitao zapisnik o pregovaranju Kt.br. 160/18 13.05.2019. godine, Zapisnik o priznanju krivice optuženog Kt.br. 160/18 od 13.05.2019. godine i Sporazum o priznanju krivice optuženog Kt.br. 160/18 od 13.05.2019. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo ubistvo u pokušaju iz čl. 143. u vezi čl. 20. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 2 (dvije) godine srazmjerna stepenu krivice optuženog i težini počinjenog krivičnog djela. Naime, po ocjeni ovog suda, priznanje optuženog za izvršeno krivično djelo i prihvatanje krivice za isto, kao i lične lične prilike optuženog, da je otac jednog djeteta jesu okolnosti koje opravdavaju ublažavanje kazne zatvora ispod zakonom propisanog minimuma za predmetno krivično djelo shodno čl. 45. i 46. Krivičnog zakonika Crne Gore, nalazeći da će se tako odmejrenom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Kako je optuženi oglašen krivim, sud ga shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka i to: postavljenog mu branioca po službenoj dužnosti iznod od 3.403,98 eura i paušala Višem državnom tužilaštvu u Podgorici iznos od 100,00 eura, u roku od 15 dana od dana pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice, koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana,11.06.2019.godine
Zapisničar PREDSJEDNIK VIJEĆA-SUDIJA
Novčić Slobodanka Tabaš Predrag
DN-a:

1. VDT-u
2. Optuženom
3. Braniocu optuženog
4. Oštećenom
5. ZIKS-u
6. A/A
Postupljeno dana_____________.godine