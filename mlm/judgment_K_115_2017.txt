U IME CRNE GORE
K.br.115/17
VIŠI SUD U PODGORICI, kao prvostepeni krivični po predsjedniku vijeća - sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog R.E., koga po službenoj dužnosti brani D. I., advokat iz Podgorice, zbog krivičnog djela ubistvo u pokušaju iz čl. 143. u vezi čl. 20. Krivičnog zakonika Crne Gore, odlučujući po optužnici Višeg državnog tužilaštva u Podgorici Kt.br. 109/17 od 16.10.2017. godine, koju je na ročištu povodom odlučivanja o sporazumu o priznanju krivice zastupala Jovanović Maja – državna tužiteljka u Višem državnom tužilaštvu u Podgorici, nakon pravosnažnosti rješenja o usvajanju sporazuma o priznanju krivice, dana 12.03.2018. godine, donio je
P R E S U D U
Optuženi:

R. E., zv. "E.", JMBG ..., od oca F. i majke R., rođene A., rođen .... godine u P... - Opština P..., sa prebivalištem u P... - K... P..., državljanin Crne Gore, bez zanimanja, zaposlen kao prodavac na pijaci, oženjen, bez djece, završio osnovnu školu, srednjeg imovnog stanja, osuđivan presudom Osnonog suda u Beranama, K.br.226/12 od 24.01.2014. godine, zbog krivičnog djela iz čl. 154. Krivičnog zakonika Crne Gore - ugrožavanje opasnim oruđem pri tuči i svađi i osuđen na novčanu kaznu u iznosu od 400,00eura ,u pritvoru od 08.08.2017. godine od 01,30 časova,
KRIV JE
Zato što je:

Dana 07.08.2017. godine, oko 23,00 časa, u naselju Jaz - Opština Budva, iza restorana "Firma" sa umišljajem pokušao da liši života oštećenu A. E., na način što je istu uboo nožem više puta i to u predjelu lica, vrata i ruke, nanoseći joj tom prilikom teške tjelesne povrede u vidu rezne rane u predjelu desne strane lica, nosa i lijeve polovine gornje usne, rezne rane u predjelu lijeve usne školjke i predušnog predjela, rezne rane u predjelu lijeve polovine donjoviličnog predjela, lijeve bočne strane vrata i podključnog predjela, sjekotina u predjelu lijevog dlana i II prsta lijeve šake, praćene presijecanjem mišićnih tetiva, grana središnjeg živca ruke i arterijskih krvnih sudova, praćene obilnim krvarenjem, pri čemu je bio svjestan svog djela i htio je njegovo izvršenje,
- čime je izvršio krivično djelo – ubistvo u pokušaju iz čl 143. u vezi čl. 20. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 34, 36, 42, 45 i 46 i čl. 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju od 2 (dvije) godine i 10 (deset) mjeseci, u koju kaznu mu se uračunava vrijeme provedeno u pritvoru počev od 08.08.2017. godine od 01,30 časova, pa nadalje.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice u budžet Crne Gore na broj 832-7113-04 uplati troškove u iznosu od 2.821,50 eura, na ime nagrade braniocu po službenoj dužnosti, adv. D. I. i da na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 109/17 od 16.10.2017. godine, optuženom R. E. stavljeno je na teret izvršenje krivičnog djela ubistvo u pokušaju iz čl. 143. u vezi čl. 20. Krivičnog zakonika Crne Gore.

Dana 08.02.2018. godine, Više Državno tužilaštvo dostavilo je sudu sporazum o priznanju krivice, zapisnik o pregovaranju i zapisnik o priznanju krivice.

Na ročištu za razmatranje sporazuma, održanom dana 01.03.2018. godine, sud je pročitao dokaze predložene optužnicom i to: iskaze svjedoka-oštećene A. E., svjedoka R. V., P. V., G. B., V. D. i M. A., Zapisnik o uviđaju Uprave policije - CB Budva 68 br. 02-240/17-11368 od 07.08.2017. godine, izvršio uvid u fotodokumentaciju Uprave policije - CB Budva broj 354/2017 od 07.08.2017. godine, Zapisnik Uprave policije - CB Budva od 08.08.2017.godine o izvršenoj kontroli prisustva alkohola u organizmu na ime optuženog R. E., Službenu zabilješku Uprave policije - CB Budva 68 br. 03-240/17-11367 od 08.08.2017.godine, Nalaz i mišljenje sudskog vještaka medicinske struke dr. R. N. od 06.08.2017. godine i Izvod iz kaznene evidencije Ministarstva pravde Crne Gore, za optuženog R. E., broj 04/2-72-17911/17 od 16.11.2017. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog R. E., te da je optuženi izvršio krivično djelo ubistvo u pokušaju iz čl. 143. u vezi čl. 20. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice, pravosnažnim rješenjem K.br. 115/17 od 01.03.2018.godine .

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga, što je po ocjeni suda kazna zatvora u trajanju od 2 (dvije) godine i 10 (deset) mjeseci, srazmjerna stepenu krivice optuženog i težini počinjenog krivičnog djela, te da će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Kako je optuženi oglašen krivim, sud ga shodno čl. 226. i 229. Zakonika o krivičnom postupku, obavezuje i na plaćanje troškova krivičnog postupka i to paušala Višem državnom tužilaštvu u Podgorici iznos od 100,00€, koji je dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, te da u budžet Crne Gore, na žiro račun broj 832-7113-04, uplati iznos od 2.821,50€, na ime nagrade braniocu po službenoj dužnosti, a sve u roku od 15 dana od dana pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice, koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 12.03.2018. godine
PREDSJEDNIK VIJEĆA -SUDIJA
Predrag Tabaš
DN-a, po primjerak:

- VDT Podgorica,
- ZIKS-u
- Optuženom,
- Braniocu optuženog,
- A/A.

Postupljeno, dana __________ godine