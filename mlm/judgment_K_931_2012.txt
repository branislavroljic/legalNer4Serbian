HYPERLINK "http://sr.wikipedia.org/wiki/%DADBB%DBDBA%DB0:Coat_of_arms_of_Montenegro.svg" K.br. 931/12
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki, uz učešće Rajković Danijele kao zapisničara, u krivičnom predmetu protiv okrivljenog, N. V., zbog krivičnog djela građenje objekta bez građevinske dozvole iz čl. 326a Krivičnog zakonika, rješavajući po optužnom predlogu Osnovnog državnog tužioca Podgorica Kt. br. 956/12 od 28. 08. 2012. godine, nakon glavnog i javnog pretresa održanog dana 15. 03. 2013. godine, u prisustvu zastupnika optužbe Biljane Pavličić i okrivljenog, donio je i istoga dana javno objavio

P R E S U D U
Okrivljeni
N. V., JMB xxxxxxxxxxxxx od oca D. i majke P., rođene M., rođen 29. 10. 19xx. godine u Podgorici, sa prebivalištem u Podgorici, Kakaricka gora bb, oženjen, otac troje djece, završio osnovnu školu, lošeg imovnog stanja, neosuđivan.

Kriv je

Što je:

U maju 2012. godine, u Podgorici, postupajući protivno odredbi čl. 69 Zakona o uređenju prostora i izgradnji objekata, započeo izgradnju objekta bez građevinske dozvole, na način što je na katastarskoj parceli br. 18xx/x KO Masline, vršio rekonstrukciju postojećeg prizemnog objekta tako što je dogradio dvije prostorije dimenzija 8,00 x 4,00 m i postavio krov na cijelom objektu, bez prethodno pribavljene građevinske dozvole, pri čemu je bio svjestan svog djela, čije je izvršenje htio i znajući da je njegovo djelo zabranjeno
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu predhodno utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužioca u Podgorici Kt. br. 956/12 od 28. 08. 2012. godine, stavljeno je na teret okrivljenom izvršenje krivičnog djela građenje objekta bez građevinske dozvole iz čl. 326a Krivičnog zakonika, pa je zastupnik optužbe Pavličić Biljana precizirala optužni predlog, i u završnoj riječi ostajući pri preciziranom optužnom predlogu, predložila sudu da okrivljenog oglasi krivim i kazni po zakonu, u granicama propisanim za ovo krivično djelo.

Okrivljeni N. V. je u svojoj odbrani priznao da je izvršio krivično djelo stavljeno mu na teret i priznao krivicu, navodeći da je prije dvadeset godina sagradio objekat koji se nalazi na Kakarickoj gori a koji je dimenzija 8x4 metara. Tada se ovaj objekat sastojao od jedne spavaće sobe i jedne dnevne sobe. Građevinsku dozvolu za gradnju ovog objekta nije tražio iz razloga što je ovaj objekat gradio za vrijeme rata u bivšoj Jugoslaviji. Kako je u ovom objektu živi sa porodicom, tj. sa ženom i troje djece, a isti je bio neuslovan za život, bez kupatila i hodnika, odlučio je da dogradi iza kuće hodnik i kupatilo. U maju mjesecu 2012. godine, kada je ozidao zid na G, od prilike 4 do 5 redova blokova dimenzija 8x4 m, u kojem bi napravio kupatilo i hodnik, došao je inspektor zaštite prostora R., koji je tada pogledao objekat i slikao ga. Inspektor mu je tada rekao da će se vratiti sjutra, što je uradio i tog dana sačinio zapisnik o inspekcijskom nadzoru. U drugoj polovini juna mjeseca došao je drugi inspektor i donio mu rješenje o rušenju objekta, nakon čega on više nije radio nikakve radove na objektu. Napomenuo je da građevinsku dozvolu za ovaj objekat nije naknadno tražio iz razloga što Kakaricka gora nije urbanizovana, pa je znao da istu ne može dobiti. Znao je da je za gradnju potrebna građevinska dozvola, i sigurno će legalizovati objekat, a čim to bude moguće zbog izrade DUP-a tražiće građevinsku dozvolu. U završnoj riječi je naveo, da mu je žao što je izvršio krivično djelo, te da se kaje zbog istog, i ističe da su svi gradili u njegovom naselju pa je izvršio rekonstrukciju svoje kuće, kako bi svojoj porodici obezbjedio uslove za život.

Imajući u vidu potpuno i jasno priznanje okrivljenog, ko je u toku postupka nije dovedeno u sumnju, i cijeneći isto kao dokaz, to sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni u maju 2012. godine, u Podgorici, postupajući protivno odredbi čl. 69 Zakona o uređenju prostora i izgradnji objekata, započeo izgradnju objekta bez građevinske dozvole, na način što je na katastarskoj parceli br. 18xx/x KO Masline, vršio rekonstrukciju postojećeg prizemnog objekta tako što je dogradio dvije prostorije dimenzija 8,00 x 4,00 m i postavio krov na cijelom objektu, bez predhodno pribavljene građevinske dozvole, čime je ostvario sva bitna obilježja krivičnog djela građenje objekta bez građevinske dozvole iz čl. 326a Krivičnog zakonika.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za gradnju i rekonstrukciju objekta neophodno prethodno dobijanje građevinske dozvole, pa je preduzimajući rekonstrukciju postojećeg objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja kazne sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, porodičnost i činjenicu da je otac troje djece, loše imovno stanja, te njegovo dosadašnje neporočno vladanje i raniju neosuđivanost, a što je sud utvrdio čitanjem izvoda iz kaznene evidencije na ime okrivljenog, dok sud otežavajuće okolnosti na strani okrivljenog nije našao, pa je cijeneći prednje olakšavajuće okolnosti, primjenom čl. 53 i 54 Krivičnog zakonika, okrivljenom izrekao uslovnu osudu kao u izreci presude, nalazeći da će se i sa prijetnjom izvršenja utvrdjene kazne zatvora i vremenom provjeravanja okrivljenog u periodu od jedne godine, na okrivljenog u dovoljnoj mjeri uticati da u buduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € na ime paušala kao dijela troškova krivičnog postupka, a koji iznos troškova krivičnog postupka je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 15. 03. 2013. godine

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković
ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom,
- A/a.

Postupljeno dana ______________
Radnik suda __________________