K br. 125/17
U IME CRNE GORE
Osnovni sud u Podgorici, sudija pojedinac Rade Ćetković, uz učešće zapisničarke Edine Kraje, u krivičnom postupku protiv optuženog Đ. C., zbog krivičnog djela teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice Kt. br. 1274/16 od 12.05.2017. godine, zaključenog između državne tužiteljke Danke Ivanović Đerić, optuženog Đoke Camaja i njegovog branioca adv. F. P., dana 19.12.2017. godine donio je
P R E S U D U
Optuženi:

Đ. C., JMB ............., od oca P. i majke H., rođene D., rođen .. ..19.. godine u Pg, sa prebivalištem u Pg - T. bb, državljanin Crne Gore, razumije crnogorski jezik, njegov jezik je albanski, pravnik, oženjen, otac dvoje djece, završio pravni fakultet, srednjeg imovnog stanja, neosuđvan, protiv kojeg se ne vodi postupak za drugo krivično djelo.

Kriv je

Što je:

Dana 24.07.2016. godine, oko 05:30 časova, na magistralnom putu M-2 V. - Pg u selu B. P., u Pg, ne pridržavajući se saobraćajnih propisa iz čl. 29 st. 1 i čl. 182 st. 2 ZOBS-a na putevima, ugrozio javni saobraćaj i doveo u opasnost život i tijelo ljudi, na način što, upravljajući putničkim vozilom marke "VW Golf 7", registarskih oznaka PG .. ..., navedenim magistralnim putem iz pravca V. u pravcu Pg, u pripitom stanju, pod djestvom alkohola u organizmu u koncentraciji od 0,55 g/kg, nije se kretao desnom stranom kolovoza u smjeru kretanja, već je prešao na lijevu stranu kolovoza, u trenutku kada je, iz suprotnog smjera, zadržavajući pravac kretanja, naišlo putničko vozilo marke "VW Golf" registarskih oznaka KG 009 ŠP, kojim je, iz pravca Pg u pravcu V. upravljao oštećeni P. S., usljed kojeg propusta je prednjim desnim dijelom vozila udario u prednji desni dio vozila "VW Golf", kojom prilikom je oštećena P. M., suvozač u vozilu kojim je upravljao oštećeni P. Sr., zadobila tešku tjelesnu povredu u vidu otoka i oguljotine desne butine, praćene višestrukim prelomom desne butne kosti, dok je oštećeni P. S. zadobio lake tjelesne povrede u vidu oguljotina u desnom sljepoočnom predjelu, pri čemu je okrivljeni u odnosu na osnovno krivično djelo postupao sa eventualnim umišljajem, jer je bio svjestan da ovakvim kršenjem saobraćajnih propisa ugrožava javni saobraćaj i dovodi u opasnost život i tijelo ljudi, pa je na to pristao, dok je u odnosu na težu posljedicu - tešku tjelesnu povredu kod P. M. postupao sa svjesnim nehatom, jer je znao da njegovom radnjom takva posljedica može nastupiti, ali je olako držao da do toga neće doći ili da će moći spriječiti njeno nastupanje,
- čime je izvršio krivično djelo teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 4, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 8 (osam) mjeseci i istovremeno određuje da se ona neće izvršiti, ako okrivljeni u roku od 3 (tri) godine po pravosnažnosti presude ne učini novo krivično djelo.

Obavezuje se optuženi da plati po osnovu troškova krivičnog postupka iznos od 239,00 eura, u roku od 15 dana po pravosnažnosti presude, pod prijetnjom prinudnog izvršenja.

Oštećeni Srećko Petrović i Milesa Petrović se upućuju da imovinskopravni zahtjev mogu ostvarivati u parničnom postupku.

O b r a z l o ž e nj e
Optužnicom Osnovnog državnog tužilaštva Podgorica Kt. br. 1274/16 od 02.02.2017. godine optuženom Đ. C. stavljeno je na teret da je izvršio krivično djelo teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore.

Nakon podnošenja optužnice sudu, državna tužiteljka, optuženi i njegov branilac su zaključili sporazum o priznanju krivice dana 12.05.2017. godine.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici optuženog, te da je optuženi Đ. C. u vrijeme, mjesto i na način opisan u izreci ove presude učinio krivično djelo teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa vrstom krivične sankcije prihvatljiv, jer je isti u skladu sa interesima pravičnosti, a krivična sankcija odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegov raniji život, odnosno raniju neosuđivanost, njegov odnos prema izvršenom krivičnom djelu i s tim u vezi njegovo priznanje i izraženo kajanje, kao i lične i porodične prilike, to jest činjenicu da je isti oženjen i otac dvoje djece, pa u odsustvu otežavajućih okolnosti navedene olakšavajuće okolnosti i po nalaženju ovog suda predstavljaju naročito olakšavajuće okolnosti koje u konkretnom slučaju opravdavaju prethodno ublažavanje kazne zatvora ispod zakonskog minimuma, a potom i njeno uslovljavanje rokom provjeravanja od tri godine. Po nalaženju suda prema optuženom nije nužno radi krivično pravne zaštite primjeniti kaznu, jer se ne radi o licu koje se tokom ranijeg života bavilo kriminalom, pa se iz tog razloga može očekivati da će upozorenjem uz prijetnju kazne dovoljno uticati na istog da više ne vrši krivična djela, pa iz tog razloga sporazum stranaka u pogledu krivične sankcije odgovara interesima pravičnosti, a uslovna osuda koja je izrečena optuženom odgovara svrsi izricanja krivičnih sankcija u smislu čl. 4 st. 2 Krivičnog zakonika Crne Gore.

Optuženi je obavezan da plati troškove krivičnog postupka u iznosu od 239,00 eura. €. Iznos od 126,50 € odnosi se na ime troškova medicinskog vještačenja, iznos od 82,50 € na ime troškova saobraćajnog vještačenja, dok je sud optuženog obavezao da na ime paušala kao dijela troškova krivičnog postupka, plati iznos od 30,00 €, koji iznos je određen prema trajanju i složenosti postupka i imovnom stanju optuženog.

Sa izloženog, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 19.12.2017. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja