K.br.22/09
U IME NARODA
OSNOVNI SUD U BARU, sudija Aleksandra Leković, kao predsjednik vijeća, i sudija porotnika S. D. i F. J., kao članovi vijeća, sa zapisničarom Anom Stanišić, u krivičnom predmetu okrivljenog Đ.S., zbog krivičnog djela - teško djelo protiv bezbjednosti javnog saobraćaja iz čl. 177 st. 4 u vezi sa krivičnim djelom - ugrožavanje javnog saobraćaja iz čl. 172 st. 3 u vezi st. 1 KZ RCG, po optužnici Osnovnog tužioca iz Bara Kt.br. 340/97 od 28.02.1998.godine, nakon održanog glavnog javnog pretresa u prisustvu zastupnika optužbe ZVDT Višnje Medojević, okrivljenog i njegovog branioca P. S., dana 17.02.2010. godine donio i javno objavio

P R E S U D U
Optuženi Đ.S. zvani S., od oca P. i majke I., rodjene K., rodjen ......godine u Nikšiću, ul......, stalno nastanjn u Nikšiću, crnogorac, po zanimanju muzičar, završio srednju muzičku školu, oženjen, otac jednog djeteta, vojsku služio u Negotinu, vodi se u VE Nikšić, lošeg imovnog stanja, neosudjivan
Na osnovu čl. 363 st. 1 tač. 3 ZKP-a.

OSLOBADJA SE OD OPTUŽBE
Da je :

Dana 01.06.1997.godine na magistralnom putu Bar-Ulcinj, u tunelu Ćafe, Opština Bar, upravljajući svojim vozilom marke "Zastava 101" reg.oznake....., ne pridržavajući se saobraćajnih propisa iz člana 42 ZOOBS-a na putevima, ugrozio saobraćaj i doveo u opasnost život ljudi na način što, krećući se iz pravca Ulcinja prema Baru, ulaskom u tunel "Ćafe" nije održavao bezbjedan smjer kretanja vozila desnom saobraćajnom trakom u smjeru kretanja, na bezbjednoj distanci od desne ivice kolovoza, već je u primarnoj fazi mimoilaženja, a u trenutku kada je vremensko prostorna distanca izmedju njegovog vozila i vozila "Jugo 45 A", reg. oznake.... kojim je upravljao Đ.M. i koji se kretao iz pravca Bara prema Ulcinju, bila kritična, vozilom zahvatio i dio operativne širine lijeve saobraćajne trake, zbog čega je došlo do čeonog sudara vozila na sredini kolovoza kojom prilikom je saputnik u vozilu Đ.S., S.N. zadobio laku tjelesnu povredu dok je saputnica u vozilu marke "Jugo" Đ.P. inače supruga Dj. M., zadobila teške i po život opasne tjelesne povrede izražene u vidu rascjepa aorte, preloma kostiju i drugih povreda od kojih je dana 03.06.1997.godine u bolnici u Beogradu i preminula, a smrt je nastupila usled iskrvavljenja u grudnu duplju iz rascjepa aorte,
-​ čime bi izvršio krivično djelo – teško djelo protiv bezbjednosti javnog saobraćaja iz čl. 177 st. 4 u vezi sa krivičnim djelom - ugrožavanje javnog saobraćaja iz čl. 172 st. 3 u vezi st. 1 KZ RCG.

-jer nije dokazano da je učinio djelo za koje je optužen
Porodica oštećene -pokojne Đ. P. se upućuje da imovinskopravni zahtjev ostvaruje u parničnom postupku.

Troškovi postupka padaju na teret budžetskih sredstava suda..

O b r a z l o ž e n j e
Optužnicom Osnovnog državnog tužioca u Baru, KT.br. 340/97 od 28.02.1998.godine, okrivljenom je stavljeno na teret izvršenje krivičnog djela teško djelo protiv bezbjednosti javnog saobraćaja iz čl. 177 st. 4 u vezi sa krivičnim djelom - ugrožavanje javnog saobraćaja iz čl. 172 st. 3 u vezi st. 1 KZ RCG.

Optuženi Đ.S. je u svojoj odbrani u bitnom naveo da se dana 01.06.1997.godine oko 08,30 časova kretao iz pravca Ulcinja put Bara. Putovao je sa jednim momkom koji se zvao N., a koji ga je stopirao na punktu milicije u Ulcinju. Neposredno prije ulaska u tunel "Ćafe" kretao se brzinom oko 60-70 km/h. Vrijeme je bilo sunčano, a kolovoz suv i podesan za vožnju. Nakon ulaska u tunel odnosno skoro na izlazu tunela, pošto je ovaj tunel po njegovoj procjeni dug oko 700-800 metara, na jedno 30-40 metara ispred sebe primijetio je farove od automobila na njegovoj desnoj strani. Prilazeći vidio je da ovo vozilo i dalje vozi njegovom desnom stranom, pa je sa suvozačom komentarisao šta je sa tim čovjekom, zašto ne prelazi na svoju stranu. Prilazeći tako na jedno 5 metara do ovog vozila, a vidjevši da vozač ne prelazi na svoju stranu, pokušao je da skrene svojim vozilom na njegovu kolovoznu traku. U tom trenutku vozio je možda oko 40-50 km/h. Otkad ga je vidio na svojoj desnoj strani polako je usporavao vožnju pošto nije smio naglo da koči jer je kolovoz u tunelu bio mokar. U trenutku kada je skrenuo u lijevu stranu i vozač ovog automobila koji se kretao iz suprotne strane je od jednom skrenuo u lijevu stranu. Misli da je to uradio refleskno, možda je bio zaspao. Došlo je do jakog udara, njihova vozila su se sudarila po desnoj strani, dakle na strani suvozača, kontakt je bio desnom stranom suvozača, prednjim trapom. Vozila su se nakon udara pomjerila tako da je vozilo tog čovjeka ostalo na desnoj strani, a njegovo vozilo je prednjim dijelom prešlo na lijevu starnu, a zadnjim je ostalo na desnoj. Odmah je upitao suvozača da li je živ, vidio je da je bio povrijedjen, ali izašli su iz vozila i pošli do ovog drugog vozila u kom vozilu su se nalazili stari čovjek, kasnije je saznao da se zove Đ.M. i njegova supruga. Pitali su ih jesu li puno povrijedjeni, odnosno jesu li živi. Vidio je da je ova žena bila povridjena u predjelu vilice, odnosno vrata pa su odmah zaustavilil neko vozilo i prebacili je do bolnice. Nakon toga svi su prebačeni u bolnicu u Baru, gdje im je ukazana ljekarska pomoć. Dalje je naveo da se ne osjeća krivim, ali da mu je teško što je učestovao u nezgodi u kojoj je stradao jedan život, ali da nije mogao izbjeći nezgodu.

U dokaznom postupku sud je proveo sledeće dokaze:, pročitan je iskaz svjedoka S.N. iz prethodnog postupka od 05.11.2007.godine i sa glavnog pretresa od 07.09.2006.godine, iskaz predstavnika oštećene porodice pokojne Đ. P., Đ. D. sa zapisnika od 14.12.2000.godine, zapisnik o uviđaju saobraćajne nezgode Kri.br.193/07i vrši uvid u fotoelaborat i skicu lica mjesta, dva tehnička vještačenja sudskog vještaka J. B. od juna 1997. godine, nalaz KBC Podgorica –Odjeljenje za sudsku medicinu br. 598 i 596 od 06.06.1997. godine, obdukcioni zapisnik Medicinskog fakulteta u Beogradu S.br...... od 04.06.1997. godine, nalaz i mišljenje sud.vještaka medicinske struke dr K. N. 31.10.1997. godine, nalaz i mišljenje sud. vještaka saobraćajne struke ing. M. Š. od januara 1998. godine, zapisnik o rekonstrukciji saobraćajne nezgode od 14.12.2000. godine, dopunski nalaz M. Š. od marta 2001.godine, nalaz i mišljenje Instituta „Kirilo Savića“ od 29.09.2003.godine, izvod iz KE za okrivljenog Đ.S. CB Nikšić br...... od 19.07.2006.godien, druga dopuna nalaza i mišljenja vještaka saobraćajne struke ing M. Š. od februara 2007.godine, izjašnjenje vještaka ing M. Š. sa zapisnika od 18.05.2007.godine, vještačenje Mašinskog fakulteta – Centar za saobraćajno mašinska vještačenja od 09.12.2009.godine, saslušan je vještak saobraćajne struke prof. dr. V. J.

Svjedok-oštećeni S.N. je u svom iskazu u bitnom naveo da je nastanjen u mjestu Bratica u Ulcinju. Dana 01.06.1997.godine stopirao je vozilo marke "Zastava" nikšićke registracije, kojim je upravljao Đ.S. iz Nikšića, a u namjeri da ode u pravcu Bara. To se desilo prijepodne, oko 11,00 časova ili 12,00 časova. Toga dana vrijeme je bilo sunčano, asvalt suv i pregledan za vožnju. U vozilu kojim je upravljao okrivljeni Đ.S. bio je samo on i kretali su se iz pravca Ulcinja prema Baru, normalno brzinom oko 50 do 60 km/h. Pri ulasku u tunel i u tunelu kretao se strogo svojim desnom stranom puta, u pravcu kretanja. Iz suprotnog pravca kretalo se vozilo "Jugo" kojim je upravljao Đ.M. iz Beograda, a u kom vozilu je bila i njegova supruga. Do saobraćajne nezgode je došlo na način što je u tunelu blaga krivina i vozilo iz suprotnog pravca kojim je upravljao Đ.M. izašlo je skroz na njihovu saobraćajnu traku kojom su se oni kretali i tako je došlo do saobraćajne nezgode i direktnog sudara. Svjedok je dalje naveo da, da se vozač Đ. M. kretao svojom desnom stranom puta do saobraćajne nezgode ne bi došlo, ali je ipak do nezgode došlo na način što je isti skrenuo sa svog pravca kretanja na njihovu kolovoznu traku i to u dijelu tunela gdje je krivina. Naveo je da je na oba vozila nastupila velila materijalna šteta, a tom prilikom je zadobio povrede grudnog koša, potres mozga i druge povrede koje su evidentirane u bolnici u Baru. Ova nezgoda se dogodila iznenada na krivini tako da se ne može sjetiti da li je vozač Đ.M. išao velikom brzinom ili ne, i tom prilikom je povrijedjena i saputnica Đ. M., a kasnije je sazano da je ista preminula. Ne pridružuje se krivičnom gonjenju i ne postavlja imovinskopravni zahtjev.

Iz iskaza Đ.D.a se utvrdjuje da je sin pokojne Đ. P., te da nema nekih neposrednih saznanja o samom krivičnom djelu, a da se pridružuje krivičnom gonjenju protiv okrivljenog Đ. S., a imovinskopravni zahtjev je postavio, ali nije precizirao.

Iz zapisnika o uviđaju saobraćajne nezgode Kri.br.193/07i uvidom u fotoelaborat i skicu lica mjesta se utvrdjuje vrijeme i mjesto saobraćajne nezgode, učesnici u nezgodi, kao i oštećenja na vozilima.

Iz dva tehnička vještačenja sudskog vještaka J. B. od juna 1997. godine se utvrdjuje da su uredjaji za upravljanje, zaustavljanje i svjetlosni uredjaji za osvjetljavanje puta bili ispravni i funkcionali, neposredno prije udesa.

Iz nalaza KBC Podgorica –Odjeljenje za sudsku medicinu br. ... i ..... od 06.06.1997. godine za orkivljene Đ. M. i Đ.S. se utvrdjuje da su imali 0,00 ‰ alkohola u krvi.

Iz obdukcionog zapisnika Medicinskog fakulteta u Beogradu S.br. 480/97 od 04.06.1997. godine, se utvrdjuje da je Đ.P. preminula 03.06.1997.godine u Beogradu, te da je datum obdukcije 04.06.1997.godine a u zaključku se navodi da je smrt nasilna i nastupila je usled iskrvavljenja u grudnu duplju iz rascjepa aorte. Rascjep aorte, prelomi kostiju, kao i druge unutra i spolja opisane povrede nanesene su tupim, teškim i zamahnutim mehaničkim orudjem.

Iz nalaza i mišljenja sud.vještaka medicinske struke dr K.N. od 31.10.1997. godine, utvrdjuje da je svjedok oštećeni S.N. u saobraćajnoj nezgodi zadobio sledeće povrede: oguljotine kože u predjelu čela sa desne strane i u predjelu gornjeg kapka desnog oka i oguljotina kože u predjelu desnog koljena, koje povrede u vrijeme nanošenja skupno procijenjeno predstavljaju laku tjelesnu povrede i nanesene su dejstvom tupine zamahnutog mehanikog orudja. Dalje se utvrdjuje da je okrivljeni Đ.M. u saobraćajnoj nezgodi zadobio prelom sedmog i osmog rebra sa desne strane bez pomjeranja polomljenih koštanih okrajaka koje povrede u vrijeme nanošenja, skupno procijenjeno predstavljaju laku tjelesnu povredu i nanesene su dejstvom tupine zamahnutog mehaničkog orudja, kao i okrivljeni Đ.S. u saobraćajnoj nezgodi zadobio oguljotinu kože u predjelu desnog lakta, koje povrede u vrijeme nanošenja predstavljaju lake tjelesne povrede i nanesene su dejstvom tupine zamahnutog mehaničkog orudja.

U nalazu i mišljenju vještaka saobraćajne struke ing. M.Š. od januara 1998. godine je navedeno da je do ove nezgode došlo usled propusta u vožnji kako vozača vozila Jugo reg.oznake....., tako i usled propusta u vožnji od strane vozača vozila "Zastava" reg.oznake..... Ovo se ogleda u tome što isti nijesu održavali bezbjedni smjer ketanja vozila desnom saobraćajnom trakom u smjeru kretanja na bezbjednoj distanci od desne ivice kolovoza, već su u primarnoj fazi mimoilaženja, a u trenutku kada je vremensko prostorna distanca izmedju vozila bila kritična, vozilima kojim su upravljali zahvatili i dio operativne širine lijeve saobraćajne trake, zbog čega je došlo do čeonog sudara vozila na sredini kolovoza puta. Kao posledica ovog fizičkog kontakta saputnik u vozilu marke "Jugo" zadobila je teške tjelesne povrede od kojih je podlegla, dok su tri lica u ovoj nezgodi zadobili lake tjelesne povrede. Da su vozači u fazi mimoilaženja održavali bezbjedni smjer kretanja ne bi došlo do nezgode.

Nakon rekonstrukcije saobraćajne nezgode, vještak saobraćajne struke ing. M. Š. dao je dopunski nalaz i mišljenje 2001. godine u kojem je u bitnom naveo da prema lokalitetu materijalnih tragova proizilazi da je fizički kontakt između ova dva vozila ostvaren u zoni središnje linije, a na način što je vozilo Jugo "sjeklo" i zahvatilo lijevu stranu kolovoza, a vozilo Zastava svojim prednjim lijevim točkom zahvatilo je lijevu stranu kolovoza puta. Dalje je navedeno da vozač vozila "Jugo" nije održavao bezbjedni smjer kretanja vozila desnom stranom kolovoza, već je u fazi mimoilaženja zahvatio veći dio operativne površine kolovoza lijeve saobraćajne trake u smjeru kretanja, a što se jasno vidi iz prostorne pozicije ovog vozila u trenutku fizičkog kontakta i primarnih oštećena na vozilima. Da se vozač vozila Jugo pravilno kretao desnom stranom kolovoza ne bi došlo do nezgode.

U nalazu i mišljenju Instituta „Kirilo Savića“ od 29.09.2003.godine navedeno je da se na osnovu podatka saobraćajna nezgoda dogodila na sredini kolovoza, unutar zone locirane izmedju prednjih djelova atomobila na pozicijama na kojima su zatečena nakon sudara. U trenutku sudara oba automobila su bila vožena njihovim lijevim saobraćajnim trakama, zauzimanjući prostor od 1,2 m uz središnju liniju kolovoza. Na osnovu raspoloživih parametara nije moguće odrediti prethodno kretanje automobila u trenucima koji su prethodili njihovom sudaru, te iz tih razloga smatraju da je saobraćajna nezgoda nastala kao posledica kretanja oba vozila neodgovarajućim stranama kolovoza.

Iz izvoda iz KE za okrivljenog Đ.S.a CB Nikšić br...... od 19.07.2006.godine utvrdjuje se da imenovani do sada nije osudjivan.

U dopuni nalaza i mišljenja, vještak saobraćajne struke ing M. Š. od februara 2007.godine je naveo da prihvata nalaz i mišljenje Instituta Kirilo Savić iz Beograda, iz razloga što ne postoje neke razlike između rezultata analize dinamike događaja i izvedenog zaključka u vezi uzroka predmetne saobraćajne nezgode. Na osnovu ukupnog fonda podataka, a imajući u vidu iskaz svjedoka S.N., rezultira zaključak da propust u vožnji od strane vozača vozila marke "Jugo" reg.oznake.... stoji u primarno uzročnoj vezi sa nastalom nezgode, a propust u vožnji od strane vozača PMV marke "Zastava" u odnosu na propust u vožnji vozača vozila marke "Jugo" je sekundarnog značaja.

U vještačenju Mašinskog fakulteta – Centar za saobraćajno mašinska vještačenja od 09.12.2009.godine je navedeno da je izvršenom analizom materijalnih podataka iz spisa nisu utvrdili postojanje forsiranog kočenja učesnika saobraćajne nezgode vozila "Zastava 101" i "Zastava Jugo 45". Posebnom anazilom stepena oštećenja na vozilima "Zastava 101" i "Zastava Jugo 45" i anazile koje su sproveli prethodni vještaci može se prihvatiti brzina kretanja oba vozila od oko 60 km/h ili 16,67 m/2. Uporednom analizom nastalih oštećenja na vozilima "Zastava 101" i "Zastava Jugo 45", lokacijom materijalnih tragova otpalih djelova sa vozila na kolovozu i zaustavnih pozicija vozila utvrdili su da su se vozila sudarila u zoni sredine kolovoza, a u podužnom smislu mjesto sudara nalazilo se na udaljenosti od reperne tačke, odnosno od ulaza u tunel na 102 m. Na sudarnoj poziciji vozilo "Zastava 101" nalazilo se prednjim desnim ćoškom u zoni sredine kolovoza zakrenuta oštro ka lijevoj ivici kolovoza zaklapajući ugao u odnosu na uzdužnu osu kolovoza do 20°, a da vozilo "Zastava Jugo 45" do 5 °. Analizom saobraćajne situacije nastanka saobraćajne nezgode i okolnosti da se saobraćajna nezgoda dogodila u neosvijetljenom tunelu na oko 102 m od početka tunela u desnoj krivini za vozača vozila "Zastava 101" i lijevoj krivini za vozača vozila "Zastava Jugo 45", moglo je da dodje do vizuelnog efekta uslijed prelaska spoljnjeg svijetla (dan) u mrak tunela (u vremenu prilogodjavanja oka) da izgube orijentaciju u tunelu i da imaju prividan utisak da se jedan drugom približavaju istom saobraćajnom trakom zbog zakrivljenosti kolovoza - krivine iako su vozili svojim saobraćanim trakama i da reaguju na način kako su reagovali skretanjem na suprotne strane radi izbjegavanja saobraćajne nezgode. U takvoj saobraćajnoj situaciji nastanka saobraćajne nezgode, loše procjene saobraćajne situacije zbog vremena prilogodjavanja oka na okolnosti prelaska sa spoljnjeg svijetla - dana na mrak u tunelu, je propust oba vozača što u takvoj saobraćajnoj situaciji nijesu usporili i prilagodili brzinu vožnje na vidljivost sa kojom bi zadržali orijentaciju kretanja kroz tunel svojim stranama kolovoza, čime bi bilo izbjegnuto stvaranje opasne situacije i nastanak saobraćajne nezgode.

Vještak saobraćajne struke prof. dr. V. J. je na glavnom pretresu naveo da postoji termin "akomodacija oka" tj. prilagodjavanje vidnog polja sa promjene svetla u tamu, tj. ulaska u tunel, i to iznosi 6 do 7 sekundi od zavisnosti od starosnog doba vozača. Imajući u vidu da u spisima postoji podatak rastojanja od ulaska u tunel do mjesta sudara gledano iz pravca Bara ka Ulcinju i iznosi 100 m, a saobraćajna nezgoda se dogodila na 102 metra , a s obzirom da je dužina ovog tunela 305 m u tom slučaju je od ulaska gledano iz Ulcinja ka Baru mjesto kontakta na 203 metra dužine tulena. Imajući u vidu starosti vozača i jednog i drugog, odnosno da je vozač Zastava 101 mladji, po mišljenju vještaka i ta akomodacija trajala bi nešto kraće. Tako da je vidljivost od strane vozača "Zastava 101" i moguće uočavanje pozicije u tunelu moglo da bude korektnije odnosno tačnije, a da je za vozača "Jugo 45" to uočavanje pozicije u tunelu bilo u fazi akomodacije i moguće greške. Dalje je vještak naveo da je propust i jednog i drugog vozača prelazak na suprotne strane kolovoza, jer je do kontakta došlo na sredini kolovoza i to desnim čeonim strana. Razlog prelaska ne može utvrditi, već taj dio ostavlja sudu. Vještak je dalje naveo da je Đ. prešao put od 203 metara. Pod uslovom da se kretao istom brzinom od oko 60 km/hm, ovaj put je prešao za 12,2 sekunde. Po njegovom mišljenju Đ. je izvršio akomodaciju oka s obzirom da je za akomodaciju potrebno 6-7 sekundi, a on je utrošio do mjesta nezgode 12,2 sekundi. Dalje je naveo da je pozicija vozila Zastave 101 u momentu sudara, odnosno uzdužna osa ovog vozila je zaklapala ugao do 20 stepeni, a vozila "Jugo 45" do 5 stepeni, što pokazuje da je za vozilo Zastava 101 vozilo Jugo 45 predstavljalo neku iznenadnu prepreku i takvim manevrom je vozač Zastave 101 zauzeo tu oštru poziciju u lijevu stranu u odnosu na Jugo 45. To znači da se vozilo Zastava 101 nije nalazilo u pravolinijskom kretanju već u oštrom skretanju ulijevo.

Ocjenom izvedenih dokaza nije dokazano da je optuženi Đ. izvršio krivično djelo koje mu je optužnicom stavljeno na teret.

Optuženom je stavljeno na teret da je navedenog dana ugrozio saobraćaj i doveo u opasnost život ljudi i to na način što nije održavao bezbjedan smjer ketanja vozila desnom saobraćajnom trakom u smjeru kretanja, na bezbjednoj distanci od desne ivice kolovoza, već je u primarnoj fazi mimoilaženja sa vozilom "Jugo 45" kojim je upravljao Đ.M., a u trenutku kada je vremensko prostorna distanca izmedju vozila bila kritična, vozilim kojim je upravljao -"Zastava 101"- zahvatio i dio operativne širine lijeve saobraćajne trake, zbog čega je došlo do čeonog sudara vozila na sredini kolovoza .

Iz provedenih dokaza utvrđeno je sledeće činjenično stanje: optuženi Đ.S. je dana 01.06.1997.godine upravljao vozilom marke „Zastava 101“ reg oznake......, krećući se iz pravca Ulcinja prema Baru, a sa njim u vozilu je kao suvozač bio S.N.. Iz suprotnog smjera kretanja, vozač Đ.M. upravljao je vozilom marke "Jugo 45" reg. oznake...., krećući se iz pravca Bara prema Ulcinju, a sa njim u vozilu je bila njegova supruga Đ. L. Do nezgode je došlo u tunelu "Ćafe". U ovoj nezgodi Đ. L. je zadobila teške i po život opasne povrede od kojih je preminula dana 03.06.1997. godine, dok je S.N. zadobio lake tjelesne povrede. Nesporno je tokom postupka utvrđeno da je do fizičkog kontakta ova dva vozila došlo u zoni sredine kolovoza, a što nesporno proizilazi iz svih pismenih dokaza provedenih na glavnom pretresu, odnosno zapisnika o uviđaju, skice lica mjesta, te provedenih saobraćajnih vještačenja.

U ovom postupku je neophodno utvrditi osnovni uzrok za nastalu saobraćajnu nezgodu. U tom pravcu je sud proveo više saobraćajnih vještačenja, izvršio rekonstrukciju saobraćajne nezgode, saslušao svjedoka S.N., pa je dovođenjem u vezu provedenih dokaza, kao i prihvatajući odbranu okrivljenog, utvrdio da nije dokazano da je optuženi Đ.S. prouzrokovao predmetnu saobraćajnu nezgodu. Naime, u svojoj odbrani optuženi Đ. je naveo da se kretao svojom saobraćajnom trakom i da je na jedno 30-40 metara ispred sebe primijetio farove od automobila koje se kretalo iz suprotnog smjera, ali koji je išlo njegovom – Đ. saobraćajnom trakom. Prilazeći, vidio je da ovo vozilo i dalje vozi njegovom stranom, pa vidjevši da vozač ne prelazi na svoju stranu, pokušao je da skrene svojim vozilom na suprotnu kolovoznu traku. U trenutku kada je skrenuo u lijevu stranu i vozač ovog automobila koji se kretao iz suprotne strane je od jednom skrenuo u lijevu stranu. Odbrana optuženog Đ. je, po mišljenju suda, iskrena, istinita i objektivna, jer je u cjelosti potvrđena iskazom svjedoka S.N. a nije demantovana ni provedenim saobraćajnim vještačenjima. Svjedok S., koji prethodno nije poznavao optuženog Đ., već ga je slučajno tog dana stopirao, je u cjelosti potvrdio odbranu optuženog jer je decidno naveo da se Đ. kretao svojom-desnom saobraćajnom trakom, a da je vozilo koje je išlo iz suprotnog pravca skroz prešlo na njihovu saobraćajnu traku kojom su se oni kretali i tako je došlo do saobraćajne nezgode i direktnog sudara. Iskaz ovog svjedoka sud u cjelosti prihvata, jer smatra da nema nijedan razlog da svjedoči u korist optuženog s obzirom da je Đ. tog dana prvi put vidio, slučajno se zatekao sa njim u vozilu, a u konačnom i sam je zadobio povrede u ovoj nezgodi, pa je nelogično da bi imao motiv da lažno svjedoči u korist optuženog.

Optuženom Đ. je stavljeno na teret da je prouzrokovao saobraćajnu nezgodu jer se nije pridržavao odredbe čl. 41 ZOOBS-a na putevima kojim je propisano da se vozilo kreće desnom stranom kolovoza u smjeru kretanja, te da je vozač dužan da vozilo u kretanju drži što bliže desnoj ivici kolovoza i na tolikoj udaljenosti od nje, da s obzirom na brzinu kretanja, uslove, stanje i osobine pute, ne ugrožava druge učesnike u saobraćaju i ne izlaže sebe opasnosti.

Vještak saobraćajne struke M. Š. je u svom osnovnom nalazu naveo da je
da je do ove nezgode došlo usled propusta u vožnji oba vozača i Đ. i Đ., iz razloga što nisu održavali bezbjedni smjer ketanja vozila desnom saobraćajnom trakom u smjeru kretanja na bezbjednoj distanci od desne ivice kolovoza, već su u primarnoj fazi mimoilaženja, a u trenutku kada je vremensko prostorna distanca izmedju vozila bila kritična, vozilima kojim su upravljali zahvatili i dio operativne širine lijeve saobraćajne trake, zbog čega je došlo do čeonog sudara vozila na sredini kolovoza puta, da bi nakon rekonstrukcije saobraćajne nezgode, dao je dopunski nalaz i mišljenje 2001. godine u kojem je u naveo da vozač vozila "Jugo", odnosno Đ.M. nije održavao bezbjedni smjer kretanja vozila desnom stranom kolovoza, već je u fazi mimoilaženja zahvatio veći dio operativne površine kolovoza lijeve saobraćajne trake u smjeru kretanja, a što se jasno vidi iz prostorne pozicije ovog vozila u trenutku fizičkog kontakta i promarnih oštećena na vozilima. Konačno je dao zaključak da, da se vozač vozila Jugo pravilno kretao desnom stranom kolovoza ne bi došlo do nezgode. U nalazu od 2007. godine vještak Šljivančanin je naveo, da na osnovu ukupnog fonda podataka, a imajući u vidu iskaz svjedoka S.N., rezultira zaključak da propust u vožnji od strane vozača vozila marke "Jugo" reg.oznake...... stoji u primarnoj uzročnoj vezi sa nastalom nezgodom, a propust u vožnji od strane vozača PMV marke "Zastava" odnosno optuženog Đ. je sekundarnog značaja. Institut "Kirilo Savić" iz Beograda se nije mogao izjasniti o načinu kretanja učesnika u nezgodi prije ostvarenog kontakta, jer iz raspoloživih parametara to nije moguće odrediti, pa smatraju da je saobraćajna nezgoda nastala kao posledica kretanja oba vozila neodgovarajućim stranama kolovoza. Na osnovu ovakvog nalaza sud apsolutno nije mogao utvrditi ko je prouzrokovao predmetnu saobraćajnu nezgodu. Iz tog razloga je provedeno i vještačenje po Centar za saobraćajno mašinska vještačenja Mašinskog fakulteta u Podgorici koji u svom nalazu naveo da je propust oba vozača u tome što, zbog vremena prilagođavanja oka na okolnosti prelaska sa spoljneg svjetla na mrak u tunelu, nisu usporili i prilagodili brzinu vožnje na vidljivost sa kojom bi zadržali orijentaciju kretanja kroz tunel svojim stranama kolovoza čime bi bio izbjegnut nastanak saobraćajne nezgode. Na glavnom pretresu je saslušan vještak prof. dr V.J. koji je pojasnio svoj nalaz pa je tako naveo da je optuženi Đ., s obzirom da je od ulaska u tunel do mjesta nezgode prešao put od 203 metra za 12,2 sekunde, a da je za akomodaciju oka potrebno vrijeme 6-7 sekundi, izvršio akomodaciju oka. Prema tome, iz ovoga se nesporno utvrđuje da je Đ. imao pravilnu percepciju i uočavanje pozicije vozila koje mu je dolazilo u susret. Takođe, da se optuženom Đ. vozilo kojim je upravljao Đ. našlo na njegovoj saobraćajnoj traci, proizilazi i iz pozicije vozila u momentu sudara, pa je vještak J. pojasnio da s obzirom da je uzdužna osa vozila "zastava 101" zaklapala ugao do 20 stepeni, a vozila "Jugo 45" do 5 stepeni, pokazuje da je za vozilo Zastava 101, vozilo Jugo 45 predstavljalo neku iznenadnu prepreku i takvim manevrom je vozač Zastave 101 zauzeo tu oštru poziciju u lijevu stranu u odnosu na Jugo 45. To znači da se vozilo Zastava 101 nije nalazilo u pravolinijskom kretanju već u oštrom skretanju ulijevo.

Sve ovo, a u sklopu sa ostalim provedenim dokazima, posebno iskazom svjedoka S. i odbranom optuženog Đ., nesporno utvrđuje sud u uvjerenju da je Đ. bio primoran da naglo skrene ulijevo i to na kratkom odstojanju od vozila "Jugo", kako bi izbjegao sudar. Prema tome dovodeći u vezu iskaz svjedoka S., sa dopunskim nalazima vještaka M. Š., te vještačenjem Mašinskog fakulteta, a posebno sa iskazom prof. dr J. na glavnom pretresu, za sud je nesporno da je uzrok nezgode u ponašanju vozača vozila "Jugo 45".

Po mišljenju suda, na strani optuženog nema propusta koji stoji u uzročnoj vezi sa nastalom nezgodom. Naime, prema stavu sudske prakse i pravne nauke, nije izvršilac krivičnog djela ugrožavanje javnog saobraćaja onaj vozač koji je vozio shodno propisima ZOOBS-a na putevima, kada se kod nepravilne i nepropisne vožnje drugog učesnika u saobraćaju nije mogao snaći u situaciji nastaloj bez njegove krivice, odnosno što nije našao najbolje rješenje da izbjegne neposrednu opasnost izazvanu od strane drugog učesnika u saobraćaju. S toga je sud optuženog oslobodio od optužbe.

S obzirom da je sud donio oslobađajuću presudu to je porodicu pokojne Đ. P. uputio da imovinskopravni zahtjev ostvaruje u parničnom postupku.

Odluka o troškovima krivičnog postupka zasniva se na odredbi čl. 203 st. 1 KZP-a, zbog čega troškovi krivičnog postupka padaju na teret budžetskih sredstava suda.

Sa izloženog odlučeno je kao u izreci presude.

OSNOVNI SUD U BARU

Dana, 17.02.2010.godine.

Zapisničar, PREDSJEDNIK VIJEĆA SUDIJA
Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici, a preko ovog suda, u roku od 15 dana od dana prijema pismenog otpravka.