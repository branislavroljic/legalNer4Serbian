K.br.581/09
U IME NARODA
OSNOVNI SUD U BARU, sudija Aleksandra Leković kao sudija pojedinac, sa zapisničarom Anom Stanišić, u krivičnom predmetu protiv okrivljenog Č.N.a iz Bara, zbog krivičnog djela neosnovano dobijanje i korišćenje kredita i druge pogodnosti iz čl.245 st.2 Krivičnog zakonika, po optužnom predlogu Osnovnog državnog tužioca iz Bara Kt.br.575/09 od 17.12.2009.godine, nakon glavnog javnog pretresa održanog dana 18.03.2010.godine u prisustvu zastupnika optužbe Sanje Vujović i okrivljenog, dana 19.03.2010. godine donio je i javno objavio

P R E S U D U
Okrivljeni Č.N., od oca M. i majke K., rođene V., rođen ........... godine u Baru, gdje je i stalno nastanjen, ........., oženjen, otac dvoje djece, neosuđivan,
KRIV JE
Zato što je:

Dana 16.12.2007. godine u Baru dobijeni kredit od " Agroinves - VFI DOO Bar u iznosu od 2.000 eura, sa rokom vraćanja od 24 mjeseca uz fiksnu kamatnu stopu od 1, mjesečno, čija je namjena, prema ugovoru o zajmu broj LD ......, bila kupovina kultivatora, koji kredit je iskoristio za drugu namjenu od one za koju je odobren,
- čime je izvršio krivično djelo - neosnovano dobijanje i korišćenje kredita i druge pogodnosti iz čl.245 st.2 Krivičnog zakonika
Pa mu sud primjenom članova 4,32,36,42,52,53 i 54 Krivičnog zakonika i čl. 359,360 i 364 ZKP-a, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca, i istovremeno određuje da se kazna neće izvršiti ukoliko okrivljeni u roku od 1 (jedne) godine ne izvrši novo krivično djelo
Okrivljeni je dužan da na ime imovinskopravnog zahtjeva oštećenoj "Agroinvest -VFI DOO Bar" isplati iznos od 925 eura, u roku od 15 dana od dana pravosnažnosti presude. Za višak imovinskopravnog zahtjeva preko dosuđenog, oštećena "Agroinvest -VFI DOO Bar" se upućuje na parnični postupak.

Okrivljeni je dužan da plati troškove krivičnog postupa u iznosu od 50 eura u roku od 15 dana od dana pravosnažnosti presude pod prijetnjom izvršenja.

O b r a z l o ž e nj e
Optužnim predlogom ODT-a Kt.br.575/09 od 17.12.2009.godine okrivljenom je stavljeno na teret izvršenje krivičnog djela bliže opisanog u izreci presude.

Okrivljeni je u svojoj odbrani u bitnom naveo da je podigao kredit kod "Agroinvest" banke u iznosu od 2.000 eura, da je zaključio ugovor o zajmu i da se na tom ugovoru nalazi njegov potpis. Ovaj kredit je podigao za svoga brata, koji nije mogao da podigne kredit jer nema ličnu kartu. Papire za kredit je sređivao B.R.o. Dalje je naveo da prije potpisivanja ugovora uopšte nije pročitao ugovor o zajmu i nije znao da je ugovorom bilo precizirano da se kredit može upotrijebiti samo u svrhu kupovine kultivatora. Brat ga je pozvao i rekao mu da da se dogovorio sa B. i da može da pođe u "Agroinvest" banku da podigne novac. Novac je podigao i odmah ga dao B..

U dokaznom postupku sud je proveo sledeće dokaze: saslušani su predstavnik Agroinvest banke adv. M.R., svjedok B.R., svjedok Č.S., pročitan je ugovor o zajmu kredita zaključen između Agroinvest banke iz Bara kao zajmodavca i Č.N.a kao zajmoprimca LD..... od 06.12.2007. godine, pročitan je odštetni zahtjev Agroinvest banke dostavljen od punomoćnika M.R., adv. iz Bara, pročitan je izvod iz KE za okrivljenog Č.N.a pribavljen od UP PJ Bar od 10.11.2009. godine;
Predstavnik Agroinvest banke adv. M.R. je naveo da se pridružuje krivičnom gonjenju i da postavlja imovinsko pravni zahtjev u visini od 1501,00 eura.

Svjedok B.R. je u prethodnom postupku u bitnom naveo da ga je brat Č.N., Č.S. zamolio da mu omogući podizanje kredita. Nabavio je dva žiranta i to J.V. i B.Š., a onda je svu dokumentaciju predao M.M. koja je bila agent Agroinvest banke. Č.S. mu je dao ličnu kartu svog brata Č.N.a kako bi on bio nosilac kredita. Iz banke su pozvali nosioca kredita Č.N.a da podigne novac, koji novac je N. dao B., a onda je on - B. novac dao Č.S.u. Na glavnom pretresu je dalje naveo da mu je brat okrivljenog Č.S. davao pare za ovaj kredit koje je on uplaćivao u banku. Misli da se preostali iznos duga odbija od žiranata.

Svjedok Č.S. je u prethodnom postupku u bitnom naveo da je bio u velikim dugovima i da je jednom prilikom zamolio B.a da mu sredi kredit. Nedugo zatim, B. mu je našao žirante, od kojih jednog poznaje, u pitanju je B.Š., dok drugog žiranta ne poznaje. Nosilac kredita je bio njegov rođeni brat Č.N.. Nakon toga, pozvao ga je brat i saopštio mu da je podigao kredit u iznosu od 1960 eura, koji mu je nakon dva dana B. donio. Ugovor o kreditu je potpisao njegov brat Č.N.. Dobijeni kredit je potrošio za vraćanje svojih dugova. Na glavnom pretresu je dalje dodao da mu je B. rekao da njemu daje rate, a da će on te rate da uplaćuje u banku. Dao je jedno 6-7 rata svaki mjesec u iznosu od 110 eura. Onda jedno 3-4 mjeseca nije plaćao, da bi onda B.u rekao da nema više para da plaća rate. Ponudio je B.u i auto kako bi podmirio dug u banci.

Iz ugovora o zajmu br. LD.... utvrđeno je zaključen između Agroinvest banke iz Bara kao zajmodavca i Č.N.a kao zajmoprimca dana 06.12.2007. godine u iznosu od 2.000 eura u svrhu kupovine kultivatora, sa rokom vraćanja od 24 mjeseca uz fiksnu kamatnu stopu od 1, mjesečno.

Iz izvoda iz KE za okrivljenog Č.N.a pribavljen od UP PJ Bar od 10.11.2010. godine, utvrđeno je da imenovani do sada nije osuđivan.

Iz odštetnog zahtjeva Agroinvest banke dostavljenog od punomoćnika M.R., adv. iz Bara, utvrđeno je da je klijent Č.N. do momenta pokretanja postupka za utvrđivanje ispravnosti procesuiranja cijelog ugovora otplatio ukupno 1075,00 eura.

Ocjenom izvedenih dokaza utvrđeno je da je okrivljeni izvršio krivično djelo bliže opisano u izreci presude. Naime iz svih provedenih dokaza nesporno se utvrđuje da je okrivljeni sa Agroinvest bankom zaključio ugovor o zajmu na iznos od 2.000 eura, da je ugovor potpisao i podigao naznačeni iznos novca. Iz navedenog ugovora se nesporno utvrđuje da je namjena ovog kredita bila kupovina kultivatora. Takođe je iz iskaza i okrivljenog i saslušanih svjedoka nesporno utvrđeno da je dobijeni novac okrivljeni nije upotrijebio u skladu sa navedenom namjenom, već da je novac predao B.u odnosno Č.N.u, svom bratu, koji je dobijeni kredit potrošio za vraćanje svojih dugova.

Okrivljenom je stavljeno na teret da je dobijeni kredit iskoristio za drugu namjenu, a ne za onu za koju mu je kredit odobren, a koja činjenica je nesporno utvrđena tokom postupka. Kod okrivljenog je i prije započinjanja procedure oko dobijanja novca postojala namjera da novac nenamjenski iskoristi. Okrivljeni je krivično djelo učinio sa direktnim umišljajem, svjestan da je novac od dobijenog kredita iskorostio za drugu namjenu od one za koju mu je odobren. Okrivljeni je potpisao ugovor o zajmu u kojem ugovoru je decidno navedeno šta je svrha naznačenog zajma. Okrivljeni je osoba sa dovoljnim životnim iskustvom, znao je da kada jedno lice zaključi i podigne kredit, preuzima i određena prava, ali i obaveze koje su ugovorom predviđene, pa je neosnovana njegova odbrana da nije znao za koju je namjenu kredit dobijen. Krivično djelo koje je okrivljenom stavljeno na teret postoji kada se dobijeni kredit, subvencija ili neka druga pogodnost iskoriste za drugačiju namjeru od one za koju su odobreni. U konkretnom slučaju u radnjama okrivljenog su se stekla sva bitna obilježje bića krivičnog djela koje mu je stavljeno na teret.

Sud je prilikom odmjeravanja vrste i visine krivične sankcije uzeo u obzir sve olakšavajuće i otežavajuće okolnosti propisane članom 42 KZ. Od olakšava​jućih okolnosti na strani okrivljenog sud je cijenio njegove lične i porodične prilike, da se radi o relativno mladom čovjeku. da je oženjen, otac dvoje djece, zatim da je do sada neosuđivan. Otežavajućih okolnosti na strani okrivljenog nije bilo. Imajući u vidu kvalitet olakšavajućih, a u nedostatku otežavajućih, sud je okrivljenom izrekao uslovnu osudu kojom mu je utvrdio kaznu zatvora u trajanju od tri mjeseca i istovremeno odredio da se kazna neće izvršiti ukoliko okrivljeni u roku od jedne godine ne izvrši novo krivično djelo. Sud smatra da u konkretnom slučaju nije nužno radi krivično pravne zaštite izreći efektivnu kaznu zatvora, već sud smatra da će se upozorenjem uz prijetnju kazne dovoljno uticati na učinioca da više ne vrši krivično djelo.

Odluka o imovinskopravnom zahtjevu zasniva se na odredbi čl. 212 st.2 ZKP-a. Nesporno je utvrđeno da je od predatog kredita u iznosu od 2.000 eura vraćen iznos od 1.075 eura, odnosno da je ostalo neisplaćeno 925 eura, za koliko je sud i obavezao okrivljenog da isplati oštećenoj banci. Višak postavljenog imovinskopravnog zahtjeva sud je uputio oštećenu da ostvaruje u parnici.

Odluka o troškovima krivičnog postupka zasniva se na odredbi čl. 202. st.1 ZKP-a. Okrivljeni je dužan da plati troškove krivičnog postupka u iznosu od 50 eura koji troškovi se odnose za rad suda koji su određeni prema trajanju,složenosti krivičnog postupka i imovinskim prilikama okrivljenog.

Sa izloženog odlučeno je kao u izreci presude
OSNOVNI SUD U BARU

Dana, 19.03.2010.godine
ZAPISNIČAR SUDIJA
Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici u roku od 8 dana od dana prijema preko ovog suda.