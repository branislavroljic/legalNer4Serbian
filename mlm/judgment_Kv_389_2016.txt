Kv.br.389/16
U IME CRNE GORE
VIŠI SUD U PODGORICI, po predsjedniku suda – sudiji Savić Borisu, kao predsjedniku krivičnog vanraspravnog vijeća, uz učešće savjetnice Aide Muzurović, u krivičnom predmetu protiv optuženog Đ. D., zbog krivičnog djela neovlašćena proizvodnja, držanje i stavljanje u promet opojnih droga iz čl. 300.st.1. KZ, po optužnici Višeg državnog tužilaštva u Podgorici Kt.br.46/16 od 03.06.2016.godine, koju je na ročištu povodom odlučivanja o sporazumu o priznanju krivice zastupala državni tužilac O. R., nakon donošenja rješenja o usvajanju sporazuma o priznanju krivice dana 24.06.2016.godine, donio je
P R E S U D U
Optuženi Đ. D., JMBG 14...., od oca S. i majke Lj., rođene P., rođen 1.......godine, u P., sa prebivalištem u P., M. bb, završio osnovnu školu, dobrog imovnog stanja, nezaposlen, neoženjen, državljanin C. G., osuđivan, u pritvoru od 08.04.2016.godine, od 03,00 časova,
KRIV JE
Zato što je:

dana 08.04.2016.godine, u P., u vozilu i iznajmljenom stanu u naselju D. bb, neovlašćeno radi prodaje držao opojnu drogu marihuanu- supstancu proglašenu za opojnu drogu Pravilnikom o utvrđivanju spiska droga, psihitropnih supstanci i bilja koje se može koristiti za proizvodnju droga (“Sl.list CG” br. 56/12 od 09.11.2012.godine), iako je bio svjestan da postupa neovlašćeno i protivpravno, pa je to i htio, na način što je navedenog dana u vozilu marke “B.” registarskih oznaka PG GD ., kojim je upravljao, ispod sica vozača držao opojnu drogu marihuanu, upakovanu u veće ručno pravljeno pakovanje od plastične kese, oblijepljeno selotejp trakom, u količni od 489,67 grama, dok je pored ručice menjača držao jednu vagu za precizno mjerenje, na kojoj su pronađeni tragovi opojne droge marihuane u količini od 0,10 grama, a kod sebe u džepu od trenerke držao jedno manje pvc pakovanje sa opojnom drogom marihuanom u količini od 1,34 grama, koja opojna droga i vaga za precizno mjerenje su pronađeni i oduzeti prilikom zaustavljanja i kontrolne vozila i okrivljenog od strane ovlašćenih policijskih službenika, dok su ovlašćeni policijski službenici pretresom iznajmljenog stana okrivljenog na polici u dnevnoj sobi i u kupatilu u bubnju veš mašine, pronašli manje pvc zamotuljke sa opojnom drogom marihuanom u količinama od 1,01 i 5,85 grama, a u dnevnoj sobi u rasutom stanju na tabletu koji se nalazio na stolu, pronašli tragove opojne droge marihuane u količini od 1,26 grama, kao i drobilicu koja služi za drobljenje marihuane sa tragovima opojne droge marihuane neto mase 0,10 grama i isto tom prilikom oduzeli, a koja opojna droga je bila namijenjena daljoj neovlašćenoj prodaji,
-čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300.st.1.Krivičnog zakonika Crne Gore.

Pa ga sud primjenom citiranih zakonskih odredbi, te odredbi te čl. 4 ,32,36,42 st.1, 45 st.1 tač.3, 46 st.1 tač.3, i čl. 226, 229 i 374 Zakonika o krivičnom postupku,
OSUĐUJE
Na kaznu zatvora u trajanju od 1 (jedne) godine, u koju kaznu mu se uračunava vrijeme provedeno u pritvoru od 08.04.2016.godine, od 03,00 časova, pa nadalje.

Na osnovu čl. 75. st. 1 i 300 st. 7 Krivičnog zakonika Crne Gore sud optuženom Đ. D. izriče:

MJERU BEZBJEDNOSTI – ODUZIMANJE PREDMETA
Od optuženog Đ. D. ima se oduzeti opojna droga marihuana u količini 499,33 grama, a koja droga se ima uništiti nakon pravosnažnosti presude i za koju zakon predviđa obavezno oduzimanje.

Na osnovu člana 226 i 229 ZKP-a sud obavezuje optuženog da Višem sudu u Podgorici na ime troškova krivičnog postupka plati iznos od 1.200,00eura, i na ime paušala iznos od 100,00 € na račun Višeg državnog tužilaštva u roku od 15 dana od dana pravosnažnosti presude.

Protiv ove presude može se izjaviti žalba Apelacionom sudu Crne Gore u roku od 15 dana od dana prijema pismenog otpravka presude, samo u slučaju ako presuda nije u skladu sa zaključenim sporazumom između stranaka.

O b r a z l o ž e nj e
Optužnicom Višeg državnog tužilaštva u Podgorici Kt.br.46/16 od 03.06.2016.godine, optuženom Đ. D. je stavljeno na teret izvršenje krivičnog neovlašćena proizvodnja, držanje i stavljanje u promet opojnih droga iz čl. 300. st.1 Krivičnog zakonika Crne Gore.

Dana 06.06.2016.godine državni tužilac u Višem državnom tužilaštvu L. M. dostavila je ovom sudu zajedno sa predmetnom optužnicom i sporazum o priznanju krivice Kt.br.46/16 od 03.06.2016. godine, zapisnik o saslušanju okrivljenog Kt.br.33/16 od 31.05.2016. godine, i zapisnik o pregovaranju Kt.br.46/16 od 31.05.2016. godine.

Na ročištu za razmatranje sporazuma, održanom dana 21.06.2016.godine, sud je pročitao dokaze predložene optužnicom, i to: službenu zabilješku Uprave policije- CB Podgorica- Interventna jedinica Ku.br.258/16 od 08.04.2016. godine, potvrdu Uprave policije- PJ Podgorica Ku.br.258/16 od 08.04.2016.godine, o privremeno oduzetim predmetima- opojna droga i vaga za precizno mjerenje, na ime Đ. D., potvrdu Uprave policije- PJ Podgorica Ku.br.258/16 od 08.04.2016.godine, o privremeno oduzetim predmetima- novac u iznosu od 90,00€ na ime Đ. D., potvrdu Uprave policije- PJ Podgorica Ku.br.258/16 od 08.04.2016.godine, o privremeno oduzetim predmetima- mobilni telefon marke “ I phone”, na ime Đ. D., potvrdu Uprave policije- PJ Podgorica Ku.br.258/16 od 08.04.2016.godine, o privremeno oduzetim predmetima- putničko motorno vozilo marke “B...” reg. oznaka PG GD 120, na ime Đ. D., zapisnik Uprave policije- CB Podgorica Ku br. 258/16 od 08.04.2016.godine, o pretresanju stana i drugih prostorija koje koristi Đ. D., potvrde Uprave policije- PJ Podgorica Ku.br.258/16 od 08.04.2016.godine, o privremeno oduzetim predmetima- opojna droga i jedna drobilica, na ime Đ. D., zapisnik Uprave policije- CB Podgorica Ku br. 258/16 od 08.04.2016.godine, o pretresanju stana i drugih prostorija koje koristi Đ. D., izvještaj Forenzičkog centra Danilovgrad o hemijskom vještačenju broj 1538/16 od 22.04.2016.godine, fotodokumentaciju Uprave policije- CB Podgorica br. 59-28-244-595/916 od 08.04.2016.godine, fotodokumentaciju Uprave policije- CB Podgorica br. 59-28-244-595/918 od 08.04.2016.godine, fotodokumentaciju koja je sastavni dio izvještaja Forenzičkog centra Danilovgrad o hemijskom vještačenju 1538/16 od 21.04.2016.godine.

Iz sadržine izvedenih dokaza na koje optuženi i njegov branilac nijesu imali nikakvih primjedbi, sud je zaključio da je državni tužilac pružio dovoljno dokaza o krivici optuženog Đ. D., te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore, na način, vrijeme i mjesto kako je to bliže opisano u izreci presude, a nakon što je u svemu prihvatio sporazum o priznanju krivice.

Odlučujući o krivičnoj sankciji, koja je utvrđena u skladu sa sporazumom o priznanju krivice zaključenom između stranaka ovaj sud je našao da je krivična sankcija za navedena krivična djela o kojoj su se saglasili državni tužilac i optuženi kazna zatvora u trajanju od 1 (jedne) godine, prihvatljiva. Ovo iz razloga što je po ocjeni suda kazna zatvora u trajanju od 1 (jedne) godine srazmjerna stepenu krivice optuženog i težini počinjenog krivičnog djela, te da će se istom postići svrha kažnjavanja iz čl. 32. Krivičnog zakonika, da optuženi ubuduće ne vrši krivična djela u okviru opšte svrhe izricanja krivičnih sankcija iz čl. 4.st.2. Krivičnog zakonika Crne Gore.

Kako je optuženi oglašen krivim, sud ga je shodno čl.226 i 229 ZKP-a obavezao da na ime paušala iznos od 100,00 € uplati na račun Višeg državnog tužilaštva u roku od 15 dana od dana pravosnažnosti presude, a na ime troškova krivičnog postupka za nagradu braniocu u po službenoj dužnosti plati Višem sudu u Podgorici iznos od 1.200,00 eura, sve u roku od 15 dana po pravosnažnosti presude pod prijetnjom prinudnog izvršenja.

Na osnovu čl. 75. st. 1 i 300 st. 7 Krivičnog zakonika Crne Gore sud je optuženom Đ. D. izrekao mjeru bezbjednosti – oduzimanje predmeta i to opojne droge marihuane ukupne količine 499,33 grama koja droga se ima uništiti nakon pravosnažnosti presude i za koju zakon predviđa obavezno oduzimanje.

Sa izloženog, a shodno odredbi čl.303. stav 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 24.06.2016.godine
ZAPISNIČAR, PREDSJEDNIK SUDA-VIJEĆA,
Aida Muzurović,s.r. Boris Savić,s.r.

Za tačnost otpravka tvrdi i ovjerava
namještenik suda
_____________________