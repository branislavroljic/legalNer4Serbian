K
K. broj 72/09
U IME NARODA
OSNOVNI SUD U BARU, kao prvostepeni krivični, u vijeću sastavljenom od sudije Gorana Šćepanovića, kao predsjednika vijeća i sudija porotnika V. N. i P. M., kao članova vijeća, sa zapisničarom Milijanom Minić, u krivičnom predmetu optuženog M. R., zbog krivičnih djela razbojništvo iz čl. 242 st.1 Krivičnog zakonika i krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika, po optužnici Osnovnog državnog tužilaštva u Baru Kt.br. 14/09 od 17.03.2009. godine, nakon održanog glavnog javnog pretresa u prisustvu Osnovnog državnog tužioca u Baru M. M., optuženog i njegovog branioca po službenoj dužnosti Č. R., advokata iz B., dana 08.07.2010. godine donio je, a dana 09.07.2010. godine javno objavio,

P R E S U D U
Optuženi M. R. zvani »L.«, od oca N. i majke P. rođene Z., rođen ... godine u N., sa prebivalištem u N., naselje R. bb, neoženjen, pismen, završio srednju školu, osuđivan presudom Osnovnog suda u Nikšiću K broj 14/94 od 25.09.2004. godine, zbog krivičnog djela laka tjelesna povreda na kaznu zatvora od 40 dana uslovno za 2 godine.

I
Na osnovu čl.362. tč.1 ZKP-a
ODBIJA SE OPTUŽBA
Da je :

Noću 12. juna 2008. godine oko 23,00 časa u kasinu »D.«, vlasništvo ruskog državljanina V. M., u ul. .. u Baru, upotrebom sile protiv oštećenog S. N.oduzeo pokretne stvari vlasništvo M. - novac u iznosu od 2.400 €, na način što je našao u pomenuti objekat, prišao oštećenom i uz prijetnju pištoljem riječima »lezi dolje« istrgao mu sa pojasa platnenu torbu sa novcem, u namjeri da prisvajanjem cjelokupnog novca koji u njoj pronađu sebi pribave protivpravnu imovinsku korist;
- čime bi učinio krivično djelo - razbojništvo iz čl. 242 st.1 Krivičnog zakonika
Jer je zastupnik optužbe odustao od optužbe.

II
Na osnovu čl. 363. tč. 3 ZKP
OSLOBAĐA SE OD OPTUŽBE
Da je:

U vremenu do 19. januara 2009. godine u svojoj kući u naselju R. u N., protivno odredbi čl.12. Zakona o oružju (»Sl. list RCG« br.49/04) neovlašćeno držao 16 komada metaka za ručni bacač »M 57«, čije držanje je građanima zabranjeno
-čime bi učinio krivično djelo - nedozvoljeno držanje oružja i eksplozivnih materija iz čl.403. st.2. Krivičnog zakonika,
Jer nije dokazano da je učinio djelo za koje je optužen.

Oštećeni K. D. se radi ostvarivanja imovinsko pravnog zahtjeva upućuje na parnični postupak.

Troškovi krivičnog postupka padaju na teret budžetskih sredstava suda.

O b r a z l o ž e n j e
Optužnicom Osnovnog državnog tužilaštva u Baru Kt.br. 14/09 od 17.03.2009. godine. godine stavljeno je na teret optuženom izvršenje krivičnih djela bliže opisanih u dispozitivu.

Optuženi je u svojoj odbrani izjavio da ne priznaje da je izvršio krivično djelo koje mu je stavljeno na teret. Tvrdi da 12.06.2008. godine nije bio u B., misli da je bio toga dana u N., tačno se ne može sjetiti, ali je siguran da u B. nije dolazio. U B. ima ujaka Z. D. i djevojku koja živi u S. Dana koji mu se stavlja na teret nije bio ni u S. kod svoje djevojke. Ne posjeduje oružje, ranije je imao jednu pušku koju je prodao u N. jednom čovjeku, a kada je taj čovjek bio uhvaćen on je zbog toga osuđen, a djelo je priznao. U svojoj garderobi obično trenerke nosi preko dana, dok farmerice nosim naveče, a što se tiče sportskih patika ima ih tri para i četvrte gojzerice i to crne, bijele i sive, a gojzerice su zelenkaste boje i one su duboke. Nikada nije nosio ni kapu ni šešir. On je samo jedanput ušao u kazino i to u N., dok u Baru nije nikada ušao u kazino niti igra na sreću. U N. ima porodičnu kuću i živi sa majkom, sestrom i bratom. Na glavnom pretresu je dodao da u Bar nije imao nikakve potrebe da dolazi, zadnji put je u Baru bio prije dvije godine jer je bio na svadbi svog brata od ujaka, a dolazio je u Sutomore, nekih 7,8 puta jer njegova djevojka L., čijeg se prezimena ne sjeća, živjela u Sutomoru. Ona se sada udala, živi u Sutomoru, a u slučaju potrebe on može da pribavi sve njene podatke. Optužnicom mu je stavljeno na teret da je u kući u naselju Rastovac neovlašćeno držao 16 komada metaka za ručni bacač M 57. on ne zna kako izgleda ta municija, za što se koristi. U vrijeme ratnih događaja bivše Jugoslavije njegov pokojni otac N. je bio u rezervnom sastavu vojske na ratištu u Mostaru i jedini koji je mogao tu municiju donijeti u njihovu kuću je on, a do pretresa policije on nije ni znao da se u njihovoj kući nalazi municija. Po kazivanju njegove majka ta municija je pronađena na tavanu kuće. On inače u kući živi sa majkom, mlađim bratom i sestrom. Vlasnik kuće je bio njegov pokojni otac, a nije izvršen prevod vlasništva na majku. Prilikom pretkrivičnog postupka u policiji on je bio izložen teškom fizičkom maltretiranju od strane pripadnika PJ Bar. Sjeća se prezimena jednog od njih A., jedan od njih je bio M., a treći je bio M. Za vrijeme ovog postupka polomljena su mu 4 zuba.

U dokaznom postupku saslušani su oštećeni S. N., ovlašćeni predstavnik oštećenog kazina »D.« K. D., svjedoci Đ. R., L. V., M. M., L. A., pročitani su : zapisnik o uviđaju UP PJ Bar br. KU 293/08 od 12.06.2008. godine, zapisnik o pretresu stana i drugih prostorija UP PJ Bar od 19.01.2009. godine, potvrda UP PJ Bar o privremenom oduzimanju predmeta od M. P. od 19.01.2009. godine, potvrda UP PJ Bar o privremeno oduzetim predmetima na ime M. R. od 17.01.2009. godine, zapisnik UP PJ Bar br KU 293/08 od 19.01.2009. godine, izvod iz kaznene evidencije na ime okrivljenog UP PJ N. br. 144 od 27.01.2009. godine, izvršen je uvid u fotodokumentaciju UP PJ Bar od 19.01.2009. godine, pročitani su izvještaj o vještačenju - nalaz i mišljenje vještaka P.R. dostavljen od strane Odsjeka za krim tehnička vještačenja UP br. 03-6-244/09-7791, nalaz i mišljenje Forenzičkog centra 38 br. 244/09-21500-234 od 17.06.2009. godin, nalaz i mišljenje sudskog vještaka B. M. od 21.06.2010. godine.

Svjedok oštećeni S. N. je izjavio je zaposlen je u kazinu »D.«, na mjestu operatera i sam je u smjeni. Dana 12.06.2008. godine radio je noćnu smjenu od 19,00 časova do 07,00 časova ujutru. Taj događaj se desio oko 23,00 časova, a neposredno prije nego što se to desilo u kazinu je bilo 7 do 8 igrača, koji su u roku od 5 do 10 minuta izlazili jedan za drugim. Kada su svi izašli iz kazina on je htio da očisti rulet, operem pepeljare i u jednom trenutku je ušao jedan mladić, on je mislio da je on takođe mušterija. On mu nije rekao s vrata da je pljačka, ili bilo što slično, već mu se približio i na dva metra ispred njega izvadio pištolj, repetirao pištolj i istrgao mu torbicu koja se nalazila oko struka u kojoj se nalazio novac. Kroz zube mu je rekao »lezi dolje«, on je to i učinio. Taj događaj se brzo desio pa je vidio da na sebi ima gornji dio trenerke u bijeloj boji. Čini mu se da je sa unutrašnje strane trenerka imala nešto crveno. Donji dio trenerke je crne boje, a na glavi je imao šešir kao za plažu. Misli da je na šeširu bila neka crvena traka. Kada je izašao iz kazina, on je istrčao iz kazina i na trafici u blizini kazina pitao je nekog čovjeka da mu da broj policije, pozvao je gazdu, obavijestio ga šta se desilo, a ubrzo je došla policija. U torbici koja mu je oduzeta nalazilo se 2.400 € i ključevi od tri aparata iz kazina. Nije prebrojao novac prije nego što mu je oduzet, jer to radi na kraju smjene, ali je urađen popis pa je ta cifra oko 2.400 € tačna. On je od ovog događaja pretrpio šok. Na glavnom pretresu je dodao da je i u prethodnom postupku izjavio da ne može da se izjasni o identitetu lica koje je izvršilo to krivično djelo odnosno da ga prepozna, a isto izjavljuje i danas. Optuženog M. R. koga je vidio u sidnici ne poznaje, niti istog mogu prepoznati kao lice koje je izvršilo krivično djelo u kazinu. Nije se pridružio krivičnom gonjenju i nije postavio imovinsko pravni zahtjev.

Ovlašćeni predstavnik oštećenog kazina »Dobitnik« K. D. je izjavio da je od radnika u kazinu »D.« N. S. obaviješten da se u noći 12. juna 2008. godine desila oružana pljačka. Nakon toga poslao je svoga menadžera V. M. u kazino u Baru da vidi o čemu se radi. Misli da je S. odmah o tome obavijestio policiju. Zajedno sa policajcem njih dvojica su pregledali snimak video nadzora, koji je kasnije predat policiji i dali su informaciju policiji o događaju koji se dogodio te večeri. Iznos koji je oduzet iz kazina je 2,400 € i on se kao ovlašćeni predstavnik kazina »D.« pridružuje krivičnom gonjenju i postavlja imovinsko pravni zahtjev u visini novca koji je te večeri oduzet iz lokala, a to je 2.400 €. Radnik koji je radio u kazinu te večeri nakon ovog događaja je bio pod velikim stresom, kazino nekoliko dana nije radio i oni su trpjeli velike gubitke zbog toga, pa postavlja imovinsko pravni zahtjev i za taj iznos izgubljene dobiti, u iznosu od 2.400 €, a ukupan oštetni zahtjev opredjeljuje na 4.800 €.

Svjedok Đ. R. je izjavio da zna da je bilo u ljetnjem periodu kada je došao u kazino »D.« i tamo je zatekao svog prijatelja A.. Kome ne zna prezime. Njega je upoznao preko prijatelja N. V. iz Bara. Njih dvojica su igrali na aparatima jedan pored drugoga, a u jednom momentu je A. ustao i napustio kazino. Ubrzo poslije njega 5 do 10 minuta pošto je dobio novac u iznosu od 400 ili 500 €, ustao je i napustio kazino. Vozilo mu je bilo parkirano na parkingu iza Robne kuće, sjeo je u vozilo i krenuo je prema kući u Šušanju. M. R. nije vidio na parkingu ispred Robne kuće, niti je sa njim razgovarao. Gledao je u policiji video snimak, prepoznao je sebe, A., a policiji je rekao da momka koji je ušao u kazinu ne poznaje. On je u policiji rekao da je M. R. na parkingu kod Robne kuće te večeri sreo, ali je to uradio pod pritiskom od strane policije. Ponavlja da M. R. te večeri u Baru nije vidio i to što govori danas je prava istina. Na glavnom pretresu je dodao da je on večeri kada se odigrao predmetni događaj bio u kazinu »D.« u Centru grada i tog dana on M. R. nije gledao. Nije sporno da je on prilikom saslušanja u policiji rekao da je M. sreo na parking prostoru ispred Robne kuće, međutim, bio je izložen nenormalnom maltretiranju i udaranju, o povredama posjeduje izvještaj ljekara. Te večeri da su ga pitali da li je izvršio neko teže krivično djelo poput ubistva, on bi rekao da jeste upravo zbog fizičkog maltretiranja.

Svjedok L. V. je izjavio da je sredinom januara 2009. godine bio kući kod R. Đ. u Nikšiću. Toga dana imao je namjeru da dođe u Bar, kako bi obišao svog bratanića koji studira u Baru. R. Đ. je čuo kako on razgovara sa svojim bratancem Igorom i pitao ga gdje će da ide, našto je mu on odgovorio da ide u Bar. Tada ga je Đ. pitao da li može da ide sa njim, a on mu je odgovorio da može. Morao je prije kretanja da ode do svoje kuće u Nikšiću kako bi uzeo neka dokumenta i u međuvremenu dok se nalazio kući nazvao ga je R. Đ. i pitao ga da li može da svrati do M. R., jer bi i on htio da ide u Bar, odnosno zajedno sa Đ.. Toga dana je išao nezavisno od njih imao je obavezu da obiđe bratanića, a njih dvojicu je dovezao do Bara. Policija ih je zaustavila na ulazu u Bar i priveli u policiju. Njih dvojica su bili ispitivani u vezi nekog slučaja, a on je policiji rekao gdje je pošao. Prije ovog događaja on nikada zajedno sa njima nije dolazio u Bar. Na glavnom pretresu je dodao da je u njegovoj izjavi u prethodnom postupku navedeno je da je on izjavio da je u Bar trebao da dođe da bi obišao svog bratanića koji studira. Nalazio se u svojoj kući kada ga je pozvao Đ. koji ga je tom prilikom pitao može li da svrati do M. kako bi i njega odvezao u Bar, jer je on imao namjeru da ide u Bar. U njegovoj izjavi u prethodnom postupku stoji da je on njih dvojicu odvezao do Bara i da ih je policija zaustavila na ulazu u Bar gdje su privedeni, ali želi da navedem da ih je policija zaustavila na raskrsnici koja odvaja put od tunela Sozine do Magistralnog puta - Petrovac- Bar, dakle prije samog ulaska u Sutomore. Ne može sjetiti datuma kada su zaustavljeni od strane policije, ali misli da je to bilo ili prije Nove godine 2009 ili prije Božića 2009. godine.

Svjedok M. M.je izjavio da je Đ. R. njegov komšija i prijatelj, dok M. R. slabije poznaje. Poznato mu je da Đ. R. kocka i ljeti su često dolazili u Bar, tako što je on njegovim vozilom dovozio Đ., on mu je za te usluge plaćao i nasipao gorivo. Sa Đ. je ulazio u kazino i čekao je dok on završi sa kockom. Sa njim je ulazio u kazino „D.“. Što se tiče noći 12.06.2008. godine on sa njim nije te večeri dolazio u kazino, niti zna ko ga je povezao tamo, a M. R. nikada nije vozio u Bar svojim vozilom, niti su zajedno ikada bili u Baru njih trojica. O predmetnom događaju mu ništa nije poznato.

Svjedok L. A. je izjavio da je početkom ljeta 2008. godine došao je u kazino „D.“ sam, ali se ne može sjetiti da li je zatekao u kazinu njegovog poznanika S. iz Nikšića, ili je on već bio tamo i zadržao se nekih možda pola sata. Sjeo je za automat igrao je tako da ne može reći ko je ulazio i ko je izlazio iz kazina. S. je upoznao preko svog druga Neša misli da mu je prezime J., ali Nešo tu noć nije bio u kazinu. U policiji su mu pokazivali snimke iz kazina na kojima je vidio sebe kako sjedi, a da mu prilazi S. na mjestu gdje se igra rulet. U policiji su mu takođe pokazivali sliku jednog momka sa šeširom, ali on tog momka ne poznaje. Moguće da je te večeri bilo i par osoba u kazinu, ali on nije obraćao pažnju, niti zna da li je neko ostao u kazinu kada je on napustio kazino. Dok se on nalazio u kazinu ništa se neobično nije dešavalo pa zato se ne može ni detalja sjetiti.

Iz zapisnika o uviđaju UP PJ Bar br. KU 293/08 od 12.06.2008. godine utvrđeno je vrijeme i mjesto predmetnog događaja.

Iz zapisnika o pretresu stana i drugih prostorija UP PJ Bar od 19.01.2009. godine utvrđeno je da je pretresu prisustvovala M. P., koja je označena kao vlasnik i držalac stana, da su pretresane 2 spavaće sobe, dnevna soba, hodnik i kupatilo, kojom prilikom je pronađen okvir od automatske puške, 16 komada lovačke municije kalibar 19, crvene „Puma“ patike sa bijelom šarom i puma znakom broj 43 i slameni šešir sa rozom trakom. Zapisnik je potpisala M. P..

Iz potvrde UP PJ Bar o privremenom oduzimanju predmeta od M. P. od 19.01.2009. godine, utvrđeno je da je od imenovane oduzet okvir od automatske puške, 16 komada lovačke municije kalibar 19, crvene „Puma“ patike sa bijelom šarom i puma znakom broj 43 i slameni šešir sa rozom trakom. Potvrda je potpisana bez primjedbi.

Iz potvrde UP PJ Bar o privremeno oduzetim predmetima na ime M. R. od 17.01.2009. godine utvrđeno je da je od optuženog oduzeta metalna šipka na rasklapanje crne boje sa futrolom.

Iz zapisnika UP PJ Bar br KU 293/08 od 19.01.2009. godine utvrđeno je da oštećeni S. N. od 5 lica nije nikoga prepoznao kao učinioca krivičnog djela.

Iz izvoda iz kaznene evidencije na ime okrivljenog UP PJ N. br. 144 od 27.01.2009. godine utvrđeno je da je osuđivan presudom Osnovnog suda u Nikšiću K broj 14/94 od 25.09.2004. godine, zbog krivičnog djela laka tjelesna povreda na kaznu zatvora od 40 dana uslovno za 2 godine.

.

U fotodokumentaciji UP PJ B. od 19.01.2009. godine predstavljene su fotografije prepoznavanja, vozila reg. oznake NK 523-05 i okvira za automatsku pušku, municije, patika i slamenog šešira.

Iz izvještaja o vještačenju - nalaza i mišljenje vještaka P.R. dostavljenog od strane Odsjeka za krim tehnička vještačenja UP br. 03-6-244/09-7791 utvrđeno je da je predmet vještačenja 16 vježbovnih metaka za ručni bacač M 57. ručni bacač je bestrzajno protiv oklopno oružje pješadije namijenjen za uništavanje oklopnih vozila (tenkova), a može se uspješno upotrebljavati i za uništavanje žive sile u bunkerima i utvrđenim zgradama. Kao punjenje koristi kumulativnu minu M 57 i M 80. Da se za obuku vojske ne bi koristile bojeve mine urađen je vježbovni metak M 70 koji se preko adaptera ispaljuje iz ručnog bacača na cilj. Metak se sastoji iz inicijalne kapisle, barutnog punjenja i projektila sa traserom
Iz nalaza i mišljenja Forenzičkog centra 38 br. 244/09-21500-234 od 17.06.2009. godine utvrđeno je da zbog nepostojanja biometrijske analize lica utvrđivanje da li se na snimku kamere za video nadzor nalazi optuženi predstavlja stvar subjektivne procjene.

Iz nalaza i mišljenja sudskog vještaka B. M. od 21.06.2010. godine utvrđeno je da se biometrijskom analizom lica, upoređivanjem fotografije okrivljenog i lica koje je snimila kamera za video nadzor postigla podudarnost od 37 % i da nije moguće tvrditi da se na snimku i slici nalazi ista osoba.

Sud je donio rješenje da se u dokaznom postupku neće pročitati izvod iz kaznene evidencije na ime Đ. R., jer isti u postupku ima svojstvo svjedoka.

Kako je zastupnik optužbe odustao od krivičnog gonjenja zbog krivičnog djela razbojništvo iz čl. 242 st.1 Krivičnog zakonika, na osnovu čl.362. tč.1 ZKP-a donijeta je presuda kojom se optužba odbija.

Prilikom utvrđivanja činjeničnog stanja sud je kao irelevantne cijenio iskaze oštećenog S. N., svjedoka Đ. R., L. V., M. M., L. A., zapisnik o uviđaju, potvrda UP PJ Bar o privremeno oduzetim predmetima na ime M. R., zapisnik UP PJ Bar br KU 293/08 od 19.01.2009. godine, nalaz i mišljenje vještaka P. R., nalaz i mišljenje Forenzičkog centra i nalaz i mišljenje sudskog vještaka B. M., jer su u pitanju dokazi koji se odnose na krivično djelo razbojništvo.

U postupku nije dokazano da je optuženi učinio krivični djelo nedozvoljeno
držanje oružja i eksplozivnih materija iz čl. 403 st.2 Krivičnog zakonika.

Optuženom je stavljeno na teret da je krivično djelo učinio u vremenu do 19. januara 2009. godine u svojoj kući u naselju R. u N., i da je neovlašćeno držao 16 komada metaka za ručni bacač »M 57«.

Optužnica je nerazumljiva u pogledu vremena izvršenja djela, jer je navedeno da je krivično djelo učinjeno do 19 januara 2009. godine, bez navođenja datuma kada je sa krivičnim djelom započeto.

Optuženom je stavljeno na teret da je držao 16 komada metaka za ručni bacač „M 57“. Iz nalaza i mišljenja vještaka P. R. utvrđeno je da se u konkretnom slučaju radi o vježbovnim mecima.

Optuženi je u svojoj odbrani izjavio da nije bio upoznat da se u kući u kojoj živi sa majkom, bratom i sestrom nalaze predmetni meci, da pretpostavlja da je iste u kuću donio njegov pokojni otac sa ratišta. Po ocjeni suda pretpostavka optuženog je osnovana, jer da bi neko lice moglo koristiti metke za ručni bacač potrebno je da posjeduje i ručni bacač, a pored toga i adapter, a i u tom slučaju isti se mogu koristiti samo za vježbanje gađanja. U godinama ratova na prostoru bivše Jugoslavije učesnicima ratova na raspolaganju je bila velika količina naoružanja i opreme, pa i vježbovne municije koja se koristi samo za obuku. Očigledno je da je otac optuženog kao učesnik ratova imao pristup predmetnoj municiji koju je donio sa sobom nakon demobilizacije.

Predmetna municija je pronađena u porodičnoj kući optuženog, u kojoj optuženi živi sa majkom, bratom i sestrom, municija je oduzeta od majke optuženog prilikom pretresa kuće, i ista je od nje i oduzeta.

Krivica nekog učinioca krivičnog djela mora biti nesumnjiva. U konkretnom slučaju ne može se nesporno utvrditi da je optuženi znao da se u porodičnoj kući nalazi municija i da je istu držao.

Kako izvedenim dokazima nije dokazano da je optuženi učinio krivično djelo nedozvoljeno držanje oružja i eksplozivnih materija iz čl. 403 st.2 Krivičnog zakonika donijeta je presuda kojom se oslobađa od optužbe na osnovu čl. 363. tč. 3 ZKP.

Na osnovu čl. 212 st. 3 ZKP oštećeni K. D. je radi ostvarivanja imovinsko pravnog zahtjeva upućen na parnični postupak, jer je sud donio presudu kojom je okrivljena oslobođena od optužbe.

Odluka o troškovima krivičnog postupka zasniva se na odredbi čl. 203. st.1 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude
OSNOVNI SUD U BARU

Dana 09.07.2010. godine
ZAPISNIČAR, PREDSJEDNIK VIJEĆA-SUDIJA
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
15 (petnaest) dana od dana prijema pismenog otpravka.

Žalba se predaje ovom sudu u dva primjerka.

DNA:- 1 x ODT,
-​ 1 x optuženom
-​ Braniocu Č. R.

-​ 1 x oštećenom K. D.

-​ u spise.