K. br. 389/20
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje, kao zapisničarke, u krivičnom postupku protiv okrivljenih F. N. i J. P., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 29.06.2020. godine, donio je
P R E S U D U
Okrivljeni: F. N., JMB ..., od oca R. i majke M., rođene R., rođen ... godine u Pg, sa prebivalištem u Pg - B. S. R. bb, državljanin Crne Gore, razumije crnogorski jezik, koji je i njegov jezik, nezaposlen, razveden, otac jednog djeteta, pismen, završio srednju školu, lošeg imovnog stanja, osuđivan presudama Osnovnog suda u Podgorici K. 37/06 od 27.06.2007. godine zbog krivičnog djela nedozvoljeno držanje oružja i eksplozivnih materija iz čl. 403 Krivičnog zakonika (uslovna osuda), Višeg suda u Podgorici K. 93/07 od 22.04.2008. godine zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 u sticaju sa krivičnim djelom omogućavanje uživanja opojnih droga iz čl. 301 st. 1 Krivičnog zakonika (1 godina i 1 mjesec zatvora), Osnovnog suda u Kolašinu K. 171/08 od 20.11.2008. godine zbog krivičnog djela nasilničko ponašanje iz čl. 399 Krivičnog zakonika (2 mjeseca zatvora), Osnovnog suda u Danilovgradu K. 204/08 od 20.03.2009. godine zbog krivičnog djela ugrožavanje javnog saobraćaja iz čl. 339 st. 3 u vezi st. 1 Krivičnog zakonika (uslovna osuda), Osnovnog suda u Podgorici K. 1465/08 od 04.12.2009. godine zbog krivičnog djela ugrožavanje javnog saobraćaja iz čl. 339 st. 3 u vezi st. 1 Krivičnog zakonika (30 dana zatvora), Višeg suda u Podgorici K. 53/10 od 19.01.2011. godine zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika (1 godina i 6 mjeseci zatvora), Osnovnog suda u Podgorici K. 239/12 od 05.11.2012. godine zbog krivičnog djela ugrožavanje javnog saobraćaja iz čl. 339 st. 1 Krivičnog zakonika Crne Gore (3 mjeseca zatvora), Osnovnog suda u Podgorici K. br. 588/16 od 20.08.2016. godine zbog krivičnog djela napad na službeno lice u vršenju službene dužnosti iz čl. 376 st. 4 Krivičnog zakonika Crne Gore (2 mjeseca zatvora) i Osnovnog suda u Podgorici K. br. 83/17 od 10.03.2017. godine zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore (7 mjeseci zatvora), protiv kojeg se vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 433/20 od 08.05.2020. godine, koji se računa od 06.05.2020. godine u 23:20 časova.

Kriv je

Što je:

Dana 06. maja 2020. godine u 23,20 časova, u Ulici F. R., u Pg, svjestan svog djela, čije je izvršenje htio i znajući da je njegovo djelo zabranjeno, nije postupao po Naredbi za preduzimanje privremenih mjera za sprječavanje unošenja u zemlju, suzbijanja i sprječavanja prenošenja novog koronavirusa, ("Službeni list Crne Gore" broj 39/20 od 28.04.2020. godine), koja je donesena od strane Ministarstva zdravlja, a kojom je u čl. 1 st. 1 tač. 1 zabranjen izlazak iz objekta stanovanja građanima svakog dana u vremenu od 23,00 časa do 05,00 časova narednog dana, radi suzbijanja i sprječavanja opasne zarazne bolesti, na način što se nalazilo na javnom mjestu u putničkom motornom vozilu marke "Ford Fokus", bez registarskih oznaka, kojim je krećući se označenom ulicom, upravljao okrivljeni N. F., u čemu je zatečen od strane službenika policije,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa sud okrivljenog zbog navedenog krivičnog djela primjenom čl. 4 st. 2, čl. 32 čl. 36, čl. 42 st. 1 i čl. 51 st. 1 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 60 (šezdeset) dana, u koju kaznu se uračunava vrijeme provedeno u pritvoru od 06.05.2020. godine u 23:20 časova, pa nadalje dok pritvor bude trajao.

Obavezuje se okrivljeni da na ime troškova krivičnog postupka plati iznos od 30,00 €, a sve u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenima F. N. i J. P. je optužnim predlogom Osnovnog državnog tužilaštva Podgorica Kt. br. 740/20 od 27.05.2020. godine, stavljeno na teret izvršenje krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni F. N. i njegov branilac su zaključili sporazum o priznanju krivice dana 23.06.2020. godine.

Imajući u vidu da okrivljena J. P. nije zaključila sporazum o priznanju krivice, to je sud po službenoj dužnosti, shodno čl. 32 st. 1 Zakonika o krivičnom postupku, a iz razloga cjelishodnosti, u odnosu na nju razdvojio krivični postupak koji će se posebno dovršiti pod novom poslovnom oznakom.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni F. N. u vrijeme, mjestu i na način opisan u izreci ove presude učinio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno činjenicu da je otac jednog maloljetnog djeteta i da je lošeg imovnog stanja, kao i njihovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka te iskreno kajanje, dok je kao otežavajuća okolnost cijenjena njegova ranija osuđivanost.

Shodno čl. 51 st. 1 Krivičnog zakonika Crne Gore okrivljenom će se u kaznu zatvora uračunati vrijeme provedeno u pritvor, na način kako je to predstavljeno u izreci presude.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 30,00 €, koji se odnose na ime paušalnih troškova krivičnog postupka, a koji iznos je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 29.06.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja