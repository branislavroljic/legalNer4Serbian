K. br. 363/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog Ž. M. zbog produženog krivičnog djela nasilje u porodici ili u porodičnoj zajednici iz čl. 220 st. 5 u vezi sa čl. 49 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 06.07.2022. godine, donio je
P R E S U D U
Okrivljeni: Ž. M., JMB ....., od oca D. i majke J., rođene B., rođen ..... godine u Podgorici, sa prebivalištem u Podgorici - .... br..., državljanin Crne Gore, razumije crnogorski jezik, njegov jezik je crnogorsko srpski, radnik u DOO "Čistoća", oženjen, otac troje djece, pismen, završio osnovnu školu, lošeg imovnog stanja, neosuđivan, protiv kojeg se ne vodi postupak za drugo krivično djelo, lišen slobode dana 24.05.2022. godine u 20.55 časova.

Kriv je

Što je:

U maju 2022. godine, u Podgorici, svjestan svog djela čije izvršenje je htio, znajući da je njegovo djelo zabranjeno, prekršio mjere zaštite od nasilja u porodici koje mu je sud odredio na osnovu zakona, na način što je prekršio zaštitnu mjeru iz čl. 20 st. 1 tač. 2 Zakona o zaštiti od nasilja u porodici-zabrana približavanja oštećenoj M. V. i zaštitnu mjeru iz čl. 20 st. 1 tač. 2 Zakona o zaštiti od nasilja u porodici-zabrana uznemiravanja uhođenja oštećene M. V., koje su mu bile određene u trajanju od po jedne godine, a koje su mu izrečene pravosnažnim rješenjem Suda za prekršaje u Podgorici PP br. 4980/22-36 od 31.03.2022. godine, zbog tri učinjena prekršaja iz čl. 36 st. 1 tač. 2 Zakona o zaštiti od nasilja u porodici, na način što je dana 20.05.2022. godine, oko 14.30 časova, u dvorištu OŠ "Božidar Vuković Podgoričanin" prišao oštećenoj i to tako što je stao ispred nje, počeo da plače i govorio joj je "Nedostaješ mi" da bi se zatim udaljio ponovo joj doviknuo iste riječi, nakon čega je dana 24.05.2022. godine, oko 12.30 časova, dok je oštećena išla u pravcu Autobuske stanice u naselju Konik, krenuo prema oštećenoj, koja je da bi izbjegla susret krenula drugim putem, ali je isti tim putem krenuo za oštećenom, zbog čega je ušla u market "Laković" u ulici Španskih boraca, a po izlasku iz marketa isti joj je prišao s leđa, dok se nalazila preko puta marketa obratio joj se riječima "Stani, stani da te častim", a kada je oštećena počela da se udaljava, išao je za njom u namjeri da joj se približi, govoreći "Stani, noga me boli", zbog čega je oštećena ušla u autobus koji je naišao, da bi zatim istog dana oko 14.45 časova, došao u dvorište OŠ "Božidar Vuković Podgoričanin", gdje je oštećena čekala dijete, zbog čega je bila prinuđena da uđe u školu i da se krije kako je ne bi primijetio jer je dolazio do ulaznih vrata, da bi se zatim udaljio prema borovima koji se nalaze u dvorištu škole, gdje se krio,
- čime je izvršio produženo krivično djelo nasilje u porodici ili u porodičnoj zajednici iz čl.220 st. 5 u vezi sa čl. 49 Krivičnog zakonika Crne Gore.

Pa ga sud na osnovu čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore, te čl. 226, čl. 229, čl. 239, čl. 303 i čl. 374 Zakonika o krivičnom postupku
O S U Đ U J E
Na kaznu zatvora u trajanju od 2 (dva) mjeseca, u koju kaznu se uračunava vrijeme provedeno u pritvoru od 24.05.2022. godine u 20.55 časova, pa nadalje.

Na osnovu čl. 77a Krivičnog zakonika Crne Gore okrivljenom Željku Milačiću sud izriče
MJERU BEZBJEDNOSTI
ZABRANA PRIBLIŽAVANJA
Okrivljenom Ž. M. zabranjuje se približavanje oštećenoj V. M.. Ova mjera će trajati jednu godinu po pravosnažnosti presude, s tim da se vrijeme provedeno u zatvoru ne uračunava u vrijeme trajanje ove mjere.

Obavezuje se okrivljeni da plati na ime troškova krivičnog postupka iznos od 107,00 €, u roku od 15 dana po pravosnažnosti presude, pod prijetnjom izvršenja, kao i troškove koji se odnose na nagradu braniocu postavljenom po službenoj dužnosti, o čijoj će visini sud odlučiti posebnim rješenjem shodno čl. 227 st. 2 Zakonika o krivičnom postupku.

Oštećena V. M. se upućuje da imovinskopravni zahtjev može ostvarivati u parničnom postupku.

O b r a z l o ž e nj e
Okrivljenom Ž. M. je optužnim predlogom Osnovnog državnog tužilaštva u Podgorici Kt. br. 785/22 od 26.05.2022. godine stavljeno na teret produženo krivično djelo nasilje u porodici ili u porodičnoj zajednici iz čl. 220 st. 5 u vezi sa čl. 49 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 30.06.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni Ž. M. u vrijeme, mjestu i na način opisan u izreci ove presude učinio produženo krivično djelo nasilje u porodici ili u porodičnoj zajednici iz čl. 220 st. 5 u vezi sa čl. 49 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o licu koje je lošeg imovnog stanja, njegov raniji život i s tim u vezi raniju neosuđivanost, te njegovo držanje poslije učinjenog krivičnog djela izraženo kroz priznanje krivice i izraženo kajanje.

Shodno čl. 51 st. 1 Krivičnog zakonika Crne Gore okrivljenom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Sud je, shodno članu 77a Krivičnog zakonika Crne Gore okrivljenom izrekao mjeru bezbjednosti zabrana približavanja oštećenoj V. M., na način kako je to predstavljeno u izreci presude. Ovo iz razloga što je iz iskaza svjedokinje oštećene V. M., a koji se nalazi u spisima Osnovnog državnog tužilaštva u Podgorici Kt. br. 785/22, proizilazi da postoji opasnost da bi okrivljeni prema njoj mogao ponovo da izvrši isto ili istovrsno krivično djelo, pa će se izrečenom mjerom otkloniti uslovi koji mogu biti od uticaja da okrivljeni u buduće vrši krivična djela. Time će se u potpunosti ostvariti svrha mjera bezbjednosti iz čl. 66 u vezi sa čl. 4 st. 2 Krivičnog zakonika Crne Gore.

Na osnovu čl. 226 i čl. 229 Zakonika o krivičnom postupku, sud je obavezao okrivljenog da na ime troškova krivičnog postupka plati ukupan iznos od 107,00 €, od čega na ime troškova medicinskog vještačenja iznos od 77,00 € i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju okrivljenog. Takođe, okrivljeni je obavezan da plati troškove koji se odnose na ime nagrade braniocu po službenoj dužnosti, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Sud je shodno čl. 239 st. 2 Zakonika o krivičnom postupku oštećenu V. M. uputio da imovinskopravni zahtjev može ostvarivati u parničnom postupku, jer činjenice utvrđene u krivičnom postupku ne pružaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 06.07.2022. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja