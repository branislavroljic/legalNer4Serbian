K.br.51/20
U IME CRNE GORE
OSNOVNI SUD U DANILOVGRADU, kao krivični, sudija Sonja Keković, uz učešće Ane Ivanović, kao zapisničara, u krivičnom predmetu protiv okrivljenog Š. S.a, koga brani branilac D. K., advokat iz P., zbog krivičnog djela laka tjelesna povreda iz čl.152 st.2 u vezi st.1 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.883/20 od 21.07.2020. godine, koji je na ročištu povodom odlučivanja o sporazumu o priznanju krivice zastupala Ivana Petrušić Vukašević, tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 26.10.2020. godine, donio je

P R E S U D U
Okrivljeni Š. S.O, JMBG..., od oca I. i majke M., rođene P., rođen ...godine u D., sa prebivalištem u P., na adresi ul. V. R. br...., državljanin Crne Gore, razumije crnogorski jezik, njegov jezik je crnogorski, po zanimanju špediter, oženjen, otac troje djece, pismen, završio srednju školu, srednjeg imovnog stanja, neosuđivan.

Kriv je

Što je:

Dana 23.04.2020. godine, oko 13,00 časova, u mjestu Donji Zagarač, opština Danilovgrad, svjestan svog djela čije je izvršenje htio znajući da je isto zabranjeno, opasnim oruđem, lako tjelesno povrijedio oštećenog R.a M.a, na način što je sa kosijerom u rukama došao na imanje oštećenog, a kako je bio izrevoltiran prisustvom oštećenog R.a M.a i njegovog oca, uputio im riječi „Šta to radite M.i, gubite mi se sa imanja“, nakon čega je kosijerom zamahivao u pravcu oštećenog, a da bi spriječio dalji sukob i svojim tijelom ih razdvojio, između okrivljenog i oštećenog je stao M.o N., pored kojeg je okrivljeni S.o Š. nastavio da kosijerom zamahuje u pravcu oštećenog i u jednom trenutku ga istim udario u predjelu gornje strane palca lijeve šake, te mu nanio oguljotinu dužine oko 1,5 cm, nakon čega se oštećeni dao u bijeg, a kada ga je sustigao, okrivljeni je predmetnim kosijerom ponovo zamahnuo i udario oštećenog u predjelu lijeve strane središnjeg dijela leđa, kojom prilikom mu je nanio oguljotinu promjera oko 3 cm, a koje oguljotine pojedinačno i zbirno predstavljaju laku tjelesnu povredu,
- čime je izvršio krivično djelo laka tjelesna povreda iz čl.152 st.2 u vezi st.1 Krivičnog zakonika Crne Gore.

Pa sud okrivljenom Š. S.u, primjenom citiranih zakonskih propisa, te čl. 4, 5, 13, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti ako okrivljeni za vrijeme od 1 (jedne) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka uplati novčani iznos od 60,50 €, kao i na ime sudskog paušala uplati novčani iznos od 30,00 €, u roku od 15 dana po pravosnažnosti presude.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.883/20 od 21.07.2020. godine, okrivljenom Š. S.u stavljeno je na teret da je izvršio krivično djelo laka tjelesna povreda iz čl.152 st.2 u vezi st.1 Krivičnog zakonika Crne Gore.

Dana 12.10.2020. godine, uz dopis Osnovnog državnog tužilaštva u Podgorici Kt.br.883/20 od 09.10.2020. godine, Osnovnom sudu u Danilovgradu dostavljeni su zapisnik o pregovaranju Kt.br.883/20 od 09.10.2020. godine, zapisnik o saslušanju okrivljenog Š. S.a Kt.br.883/20 od 09.10.2020. godine i sporazum o priznanju krivice Kt.br.883/20 od 09.10.2020. godine, zaključen između državnog tužioca Osnovnog državnog tužilaštva u Podgorici Ivane Petrušić Vukašević i okrivljenog Š. S.a, u prisustvu branioca okrivljenog, advokata D.a K.a, a radi odlučivanja o sporazumu o priznanju krivice.

Na ročištu za razmatranje sporazuma o priznanju krivice, održanom dana 12.10.2020. godine, sud je pročitao dokaze predložene optužnim predlogom: iskaz svjedoka-oštećenog M. R.a, sa zapisnika o saslušanju svjedoka Kt.br.883/20 od 21.07.2020. godine, sačinjenim pred ODT-om u Podgorici; iskaz svjedoka N. M.a, sa zapisnika o saslušanju svjedoka Kt.br.883/20 od 21.07.2020. godine, sačinjenim pred ODT-om u Podgorici; medicinsku dokumentaciju na ime oštećenog M. R.a: izvještaj ljekara jedinice za HMP u Danilovgradu br.protokola 1879 od 23.04.2020. godine; nalaz i mišljenje vještaka medicinske struke, specijaliste za sudsku medicinu Prof. Dr. Š. M.a od 12.06.2020. godine; izvod iz kaznene evidencije Ministarstva pravde Crne Gore KE br.164/20 od 03.08.2020. godine, na ime okrivljenog Š. S.a; izvršio uvid u kosijer; pročitao zapisnik o pregovaranju Kt.br.883/20 od 09.10.2020. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici Ivane Petrušić Vukašević i okrivljenog Š. S.a, u prisustvu branioca okrivljenog, advokata D.a K.a; zapisnik o saslušanju okrivljenog Š. S.a Kt.br.883/20 od 09.10.2020. godine, sačinjen pred ODT-om u Podgorici i sporazum o priznanju krivice Kt.br.883/20 od 09.10.2020. godine, zaključen između državnog tužioca Osnovnog državnog tužilaštva u Podgorici Ivane Petrušić Vukašević i okrivljenog Š. S.a, u prisustvu branioca okrivljenog, advokata D.a K.a (izmijenjen u čl.2 i 4 sporazuma).

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog Š. S.a i da je okrivljeni u vrijeme i na način opisan u izreci ove presude učinio krivično djelo laka tjelesna povreda iz čl.152 st.2 u vezi st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, porodične prilike - oženjen, otac troje djece, činjenicu da se oštećeni nije pridružio krivičnom gonjenju protiv okrivljenog, kao i njegovu raniju neosuđivanost, što je utvrđeno iz izvoda iz kaznene evidencije Ministarstva pravde Crne Gore KE br.164/20 od 03.08.2020. godine, na ime ovog okrivljenog, što su olakšavajuće okolnosti na njegovoj strani, dok otežavajućih okolnosti nije bilo, pa sud nalazi da će se u konkretnom slučaju izrečenom uslovnom osudom, kojom je okrivljenom Š. S.u utvrđena kazna zatvora u trajanju od 3 (tri) mjeseca, sa rokom provjeravanja u trajanju od 1 (jedne) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka uplati novčani iznos od 60,50 €, koji iznos se odnosi na ime izrade nalaza i mišljenja vještaka medicinske struke, specijaliste za sudsku medicinu Prof. Dr. Š. M.a od 12.06.2020. godine, a takođe je obavezan ovaj okrivljeni da po osnovu sudskog paušala uplati i novčani iznos od 30,00 €, koji iznos je odmjeren srazmjerno trajanju, složenosti ovog postupka i imovnom stanju okrivljenog. Navedene novčane iznose okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Na osnovu izloženog, a u smislu odredbe čl.303 st.1 i čl.374 Zakonika o krivičnom postupku, odlučeno je kao u izreci presude.

ZAPISNIČAR SUDIJA
Ana Ivanović, s.r. Sonja Keković, s.r.

PRAVNA POUKA: Protiv ove presude dozvoljena je žalba Višem sudu u Podgorici, preko ovog suda u roku od 8 dana od dana prijema pismenog otpravka iste, samo u slučaju kada presuda nije u skladu sa zaključenim sporazumom.

DOSTAVITI:

- ODT Podgorica
- Okrivljenom Š. S.u
- Braniocu okrivljenog, advokatu K. D.u
- Oštećenom M. R.u