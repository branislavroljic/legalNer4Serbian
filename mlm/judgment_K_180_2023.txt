K br.180/23
U IME CRNE GORE
OSNOVNI SUD U BARU, sudija Valentina Vuković, sa zapisničarom Natašom Lalović, u krivičnom predmetu okrivljenog H. M., zbog krivičnog djela građenje objekta bez prijave i dokumentacije za građenje iz čl.326a Krivičnog zakonika Crne Gore, po optužnom predlogu Osnovnog državnog tužilaštva u Baru Kt br. 197/23 od 03.10. 2023. godine, nakon održanog glavnog, javnog pretresa u prisustvu zastupnika optužbe savjetnika kod Osnovnog državnog tužilaštva u Baru D. Š. i okrivljenog, dana 25. 04. 2024. godine donio je i javno objavio

P R E S U D U
Okrivljeni H. M., JMBG ... od oca A. i majke E., rođene M., rođen 28. 01.1984. godine u B., sa prebivalištem u B., u naselju A. b. bb, državljanin Crne Gore, završio osnovnu školu, radnik, neoženjen, srednjeg imovnog stanja, neosudjivan,
Kriv je

Što je:

Tokom maja 2023. godine, u naselju A. b. ul. M. br. 18, Opština B., svjestan svog djela i htio njegovo izvršenje, iako je znao da je njegovo djelo zabranjeno, kao investitor, započeo gradjenje na kat.parceli br. 5086 KO Novi Bar, bez prethodno pribavljene gradjevinske dozvole, protivno odredbi čl.91. Zakona o planiranju prostora i izgradnji objekata („Sl.list Crne Gore“ br.64/17, 44/18, 63/18, 11/19 ı 82/20), na način što je započeo gradjenje objekta spratnosti P+1 dimenzija u osnovi cca 30m2, koji je izgradio grubim građevinskim radovima i pokrio ga krovnim prekrivačem,
-čime je izvršio krivično djelo - građenje objekta bez prijave i dokumentacije za građenje iz čl.326 a Krivičnog zakonika Crne Gore.

Pa mu sud primjenom čl. 4, 32, 36, 42, 52, 53 i 54 Krivičnog zakonika Crne Gore i čl. 369, 370 i 374 Zakonika o krivičnom postupku, i z r i č e
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se kazna neće izvršiti ukoliko okrivljeni u roku od 1 (jedne) godine i 6 ( šest) mjeseci od dana pravosnažnosti, ne učini novo krivično djelo.

Okrivljeni je dužan da plati troškove krivičnog postupka u iznosu od 30,00 eura u roku od 8 dana od dana pravosnažnosti, pod prijetnjom izvršenja.

O b r a z l o ž e n j e
Optužnim predlogom Osnovnog državnog tužioca u Baru Kt br. 197/23 od 03. 10. 2023. godine stavljeno je na teret okrivljenom izvršenje krivičnog djela bliže opisanog u izreci presude. U završnoj riječi Savjetnik ODT-a je ostao pri optužnom predlogu i predložio da sud okrivljenog oglasi krivim i osudi po zakonu.

Okrivljeni je u svojoj odbrani naveo da u cijelosti priznaje izvršenje krivičnog djela koje mu se predmetnim optužnim predlogom stavlja na teret i pojasnio da je tačno da je započeo gradnju objekata na kat. parceli 5086 KO Novi Bar, koja je u vlasništvu njegova tri brata A., A. i B., te da je potrebnu dokumentaciju za izgradnju objekta predao tek nakon što je započeo izgradnju. Isti je naveo da je invalid, da živi od stolarskog posla te da je objekat čiju je izgradnju započeo planirao da u prizemlju bude mala stolarska radionica a na spratu apartman za život.

U završnoj riječi naveo je da nema ništa novo reći osim onog što je rekao u svojoj odbrani.

U dokaznom postupku sud je pročitao zapisnik Ministarstva ekologije, prostornog planiranja i urbanizma – urbanističko gradjevinske inspekcije br. 121 – 4 – br –141 od 01. 06. 2023. godine, pročitao rješenje Ministarstva ekologije, prostornog planiranja i urbanizma – direktorata za inspekcijski nadzor br. UPI 121 – 042 / 23 - 727/1 od 05. 06. 2023.godine i izvod iz registra kaznenih evidencija Ministarstva pravde ljudskih i manjinskih prava KE. 147/2024 od 25. 04. 2024.godine.

Iz zapisnika Ministarstva ekologije, prostornog planiranja i urbanizma – urbanističko gradjevinske inspekcije br. br. 121 – 4 – br –141 od 01. 06.2023. godine utvrdjuje se da je gradjevinsko urbanistički inspektor dana 01. 06. 2023. godine izvršio inspekcijski nadzor na kat.parceli 5086 KO Novi Bar, kojom prilikom je konstatovao da je H. M. izvodio gradjevinske radove na objektu spratnosti P+1 dimenzija u osnovi cca 30m2, koji je izgradio grubim građevinskim radovima i pokrio ga krovnim prekrivačem, dok su na prizemlju postavljeni PVC prozori i ulazna vrata. U trenutku kontrole se nijesu izvodili gradjevinski radovi, te nisu bili zatečeni radnici i okrivljeni.

Iz rješenja Ministarstva ekologije, prostornog planiranja i urbanizma – direktorata za inspekcijski nadzor br. UPI 121 – 042 / 23 - 727/1 od 05. 06.2023. godine utvrdjuje se da se navedenim rješenjem zabranjuje okrivljenom H. M. izvodjenje svih daljih gradjevinskih radova na objektu spratnosti P +1 dimenzija u osnovi cca 30m2, koji se nalazi na kat. parceli 5086 KO Novi Bar, Ulica M. br. 18, A. b. Opština B., jer se isti gradi bez prijave građenja i dokumentacije iz člana 91 Zakona o planiranju prostora i izgradnji objekta.

Iz izvoda iz registra kaznenih evidencija Ministarstva pravde ljudskih i manjinskih prava KE. 147/2024 od 25. 04. 2024.godine, se utvrdjuje da okrivljeni nije osudjivan.

Ocjenom izvedenih dokaza utvrđeno je da je okrivljeni izvršio krivično djelo koje mu se stavlja na teret, na način opisan u izreci presude.

Utvrđeno je da je okrivljeni tokom maja 2023. godine, u naselju A. b. ul. M. br. 18, Opština B., svjestan svog djela i htio njegovo izvršenje, iako je znao da je njegovo djelo zabranjeno, kao investitor, započeo gradjenje na kat.parceli br. 5086 KO Novi Bar, bez prethodno pribavljene gradjevinske dozvole, protivno odredbi čl.91. Zakona o planiranju prostora i izgradnji objekata („Sl.list Crne Gore“ br.64/17, 44/18, 63/18, 11/19 ı 82/20), na način što je započeo gradjenje objekta spratnosti P+1 dimenzija u osnovi cca 30m2, koji je izgradio grubim građevinskim radovima i pokrio ga krovnim prekrivačem.

Činjenično stanje je utvrđeno iz odbrane okrivljenog i iz zapisnika o inspekcijskom pregledu kojim je konstatovano zatečeno stanje na licu mjesta, nakon koga je donešeno i rješenje nadležnog Ministarstva koje potvrđuje navedeno.

Urbanističko-građevinski inspektor sačinio je zapisnik br. 121 – 4 – br – 141 od 01. 06. 2023.godine u kom je na detaljan način konstatovano stanje na terenu i to da je okrivljeni bez prethodno podnijete prijave i dokumentacije za građenje, na kat.parceli na kat.parceli br. 5086 KO Novi Bar, izvodio gradjevinske radove - na objektu spratnosti P+1 dimenzija u osnovi cca 30m2, koji je izgradio grubim građevinskim radovima i pokrio ga krovnim prekrivačem. Ministarstvo ekologije, prostornog planiranja i urbanizma — Urbanističko-građevinski inspektor je u okviru svojih službenih ovlašćenja, donio posebno rješenje br. UPI 121 – 042 / 23 - 727/1 od 05. 06. 2023.godine kojim se zabranjuje okrivljenom izvođenje građevinskih radova na građenju predmetnih objekta.

Okrivljeni je u svojoj odbrani priznao da je investitor građevinskih radova na kat.parceli br. 5086 KO Novi Bar, u naselju A. b. ul. M. br. 18, Opština B., te da nije posjedovao potrebnu dokumentaciju za građenje.

Okrivljeni je postupao suprotno odredbi čl. 91 Zakona o uređenju prostora i izgradnji objekata kojim je propisano da investitor gradi objekat na osnovu prijave građenja i dokumentacije propisane ovim zakonom, uz navođenje potrebne dokumentacije.

Okrivljeni je krivično djelo izvršio sa direktnim umišljajem, jer je bio svjestan da je započeo građenje objekta bez prijave gradnje i podnošenja zakonom propisane dokumentacije.

Odlučujući se za krivičnu sankciju prema okrivljenom sud je cijenio sve olakšavajuće i otežavajuće okolnosti iz čl. 42 Krivičnog zakonika Crne Gore. Od olakšavajućih okolnosti sud je cijenio priznanje okrivljenog, njegovo imovno stanje, kao i njegov raniji život tj. činjenicu da isti ranije nije osudjivan. Otežavajućih okolnosti na strani okrivljenog nije bilo. Imajući u vidu navedene olakšavajuće okolnosti, u nedostatku otežavajućih okolnosti ocijenjeno je da prema okrivljenom nije potrebno izricanje efektivne kazne zatvora, te da će se izricanjem uslovne osude prema okrivljenom u potpunosti postići svrha izricanja uslovne osude i na taj način dovoljno uticati da ubuduće ne čini krivična djela.

Odluka o troškovima zasniva se na odredbi čl. 229 Zakonika o krivičnom postupku. Dosuđeni iznos se odnosi na troškove rada suda koji su određeni prema trajanju, složenosti krivičnog postupka i imovinskim prilikama okrivljenog.

Na osnovu izloženog odlučeno je kao u izreci presude.

OSNOVNI SUD U BARU

Dana 25. 04. 2024.godine
ZAPISNIČAR S U D I J A
Nataša Lalović Valentina Vuković
PRAVNA POUKA: Protiv ove presude može se izjaviti žalba Višem sudu u Podgorici u roku od 8 (osam) dana od dana prijema pismenog otpravka. Žalba se predaje ovom sudu u dva primjerka.

DNA: - 1 x spisi
- 1 x okrivljenom
- 1 x ODT