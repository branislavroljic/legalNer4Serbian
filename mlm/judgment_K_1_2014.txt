OSNOVNI SUD U ROŽAJAMA

K.br.1/14.

U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Burdžović Adisom, odlučujući po optužnom predlogu Osnovnog Državnog Tužilaštva iz Rožaja Kt.br.241/13. od 26.12.2013. godine, protiv okrivljene L. N. iz Rožaja zbog krivičnog djela oduzimanje maloljetnog lica iz čl. 217.st.1. Krivičnog Zakonika Crne Gore, nakon održanog glavnog i javnog pretresa u prisustvu Osnovnog Državnog Tužioca Hajrana Kalača iz Rožaja, oštećene Š. M. iz Sutomora, opština Bar, advokata S. M. iz Bara, branioca okrivljene i orkivljene, dana 12.02.2014.g. donio je i javno objavio,

P R E S U D U
Okrivljena: L. N., JMB , od oca H. i majke A., rodj. Lj., rodjena 09.11.1975. godine u Rožajama, gdje i živi, drž. CG, razmije Crnogorski jezik, koji joj je i maternji jezik, pismena, završila Pedagoški fakultet, zapošljena u Odboru Islamske zajednice, udata, majka jednog maloljetnog djeteta, srednjeg imovnog stanja, neosudjivana.

Na osnovu čl. 373. tač. 2. Zakonika o Krivičnom Postupku
OSLOBADJA SE OD OPTUŽBE
Da je:

od dana 23.9.2013. godine, onemogućavala izvršenje pravnosnažnog i izvršnog rješenja Osnovnog suda u Rožajama I.br.245/13. od 13.5.2013. godine, koje je postalo pravnosnažno i izvršno 23.9.2013. godine, kojim je odredjeno da se maloljetna lica A. L., H. L. i J. Š., odmah predaju njihovoj majci,
-čime bi izvršila krivično djelo oduzimanje maloljetnog lica iz čl. 217.st.1. Krivičnog Zakonika Crne Gore.

-Jer nije dokazano da je okrivljena učinila djelo za koje je optužena.

Troškova krivičnog postupka nije bilo.

O b r a z l o ž e n j e
ODT iz Rožaja podnio je optužni predlog Kt.br.241/13. od 26.12.2013. godine protiv okrivljene L. N.iz Rožaja, zbog krivičnog djela oduzimanje maloljetnog lica iz čl. 217.st.1. KZ CG.

Na glavnom pretresu ODT iz Rožaja precizirao je činjenični opis iz optužnog predloga, tako što je umjesto datuma 23.9. odredio da stoji 13.5. Istakao je da je izvedenim dokazima utvrdjeno da je okrivljena izvršila krivično djelo koje joj se optužbom stavlja na teret. Odbrana okrivljene je neprihvatljiva, obzirom da je sudskom odlukom izričito odredjeno da se ista odmah mora izvršiti, te da svako odlaganje da se po tome postupi predstavlja onemogućavanje izvršenja odluke. Predložio je da sud okrivljenu za izvršeno krivično djelo oglasi krivim i izrekne joj uslovnu osudu tako što će joj utvrditi kaznu zatvora u trajanju od 60 dana i odložiti njeno izvršenje u roku od jedne godine ukoliko ista ne učini novo krivično djelo.

Oštećena Š. M. pridružila se krivičnom gonjenju ODT-a u odnosu na okrivljenu.

Advokat S. M., branilac okrivljene istakla je: da izvedenim dokazima nije utvrdjeno da je okrivljena izvršila krivično djelo koje joj se optužbom stavlja na teret. Predmetno rješenje postalo je pravnosnažno i izvršno 23.9.2013. godine. Okrivljena nijednom radnjom nije onemogućila izvršenje predmetnog rješenja, već je obavijestila Centar za socijalni rad u Rožajama o tom rješenju pod čijim se nadzorom djeca nalaze, te da je to konstatovano i u mišljenju tog centra br,776. od 11.3.203. godine. Oštećena je na glavnom pretresu pokušala sebe predstaviti kao žrtvu i besporočnu osobu, čija se djeca nalaze u pritežanju okrivljene bez pravnog osnova, odnosno suprotno njenoj volji. Oštećena je 01.02.2013. godine napustila djecu i otišla u nepoznatom pravcu što je navedeno i u mišljenju pomenutog Centra. Okrivljena ni na koji način ne onemogućava izvršenje sudske odluke, već je ista povedena činjenicom da nad djecom aktivan nadzor vrši Centar za socijalni rad u Rožajama sa kojim je u stalnoj komunikaciji. Djeca oštećene borave u porodičnoj kući L. u Rožajama i nad istom sedmičnu kontrolu vrši stručni tim Centra za socijalni rad u Rožajama. Po mišljenju ovog Centra oštećena ne može da vrši roditeljsko pravo nad djecom i pored toga što je okrivljena pokušala da djecu ubijedi da ih preda njihovoj majci. Oštećena ni u jednom trenutku nije pokušala da kontaktira djecu, pa ni preko Centra da bi istu uzela. Okrivljena je radi predaje djece oštećenoj išla u Sutomore i istu nije mogla pronaći na adresi prebivališta. Okrivljena se interesovala u sudu kako da se pristupi izvršenju ove odluke obzirom da nije mogla pronaći njihovu majku, te i da su djeca pod nadzorom pomenutog Centra. Sud je zakazao ročište za 18.02. ove godine, radi predaje djece oštećenoj. Okrivljena nije znala kome treba da se obrati od nadležnih organa za postupanje po pomenutom rješenju sve dok se nije sama obratila izvršnom Sudiji u ovom sudu dana 29.01.2014. godine radi zakazivanja ročišta, na koje će se odazvati. U konkretnom slučaju na strani okrivljene ne postoji umišljaj za predmetno krivično djelo. Predložila je da Sud okrivljenu oslobodi od optužbe.

Okrivljena N. L., na glavnom pretresu je izjavila da ne priznaje izvršenje krivičnog djela, ni krivicu za krivično djelo za koje je optužena.

U svojoj odbrani istakla je:

Na zapisniku Kt.br.247/13. od 10.12.2013. godine pred ODT-om u Rožajama, da je oštećena bila u vanbračnoj zajednici sa njenim bratom S. do 2008. godine. Njen brat je sada na izdržavanju kazne zatvora u Holandiji, a njene sestre S. i S., obzirom da je oštećena bila u zatvoru u Holandiji, dovele su djecu kod nje u Rožajama, jer se u Holandiji o istima nije imao ko starati. Obavijestila je Centar za socijalni rad u Rožajama o djeci i isti je vodio nadzor nad istom. Ona vodi brigu o djeci, jer je pedagog i posjeduje stručno znanje iz te oblasti. Kada je oštećena došla sa izdržavanja kazne iz Holandije, kod nje ne živjela od 2009. do oktobra mjeseca 2012. godine i za svo vrijeme nije pokazivala nikakvu brigu prema djeci. Više puta se oštećena udaljavala od kuće u nepoznata mjesta, tako da su djeca bila prepuštena njenom staranju. U oktobru mjesecu 2012. godine oštećena je uzela djecu iz škole, tako da je to prijavila Centru za socijalni rad u Rožajama i u Baru, kao i ODT-u u Rožajama. Osnovnom sudu u Baru podnijela je predlog da se od oštećene oduzme roditeljsko pravo nad djecom, gdje je postupak u toku. Oštećena je u dogovoru sa Centrima za socijalni rad Bara i Rožaja pristala da djecu 2013. godine dovede u Rožajama, tako da je istoj socijalni radnik Centra E.P. saopštio da istu ne smije napuštati i da se narednog dana javi u Centru radi daljih instrukcija. Oštećena po tome nije postupila, već je ponovo otišla u nepoznatom pravcu. Oštećena je podnijela predlog za izdavanje privremene mjere od strane ovog suda, kao i kod suda u Baru radi predaje djece istoj. DA je Centar za socijalni rad u Rožajama Osnovnom sudu u Baru u predmetu Rs br.95/12. dostavio mišljenje br. 766. od 11.3.2013. godine u kojem je navedeno da isti aktivno vrši nadzor nad djecom, a da oštećena u tom periodu ne može vršiti roditeljsko staranje nad djecom. Da je ovaj sud donio rješenje I.br.245/13. od 13.5.2013. godine koje je postalo pravnosnažno radi predaje djece oštećenoj kao majci. Da je 07. novembra 2013. godine pošla u Centar za socijalni rad u Rožajama i isti obavijestila da mora da postupi po privremenoj mjeri. U Centru joj je saopšteno da su djeca pod njihovom nadležnošću i da ne može da preduzima bilo kakve radnje po rješenju suda. Bez obzira na mišljenje Centra bila je onemogućena da postupi po pomenutom rješenju, jer oštećenu nije mogla da pronadje. Znala je adresu oštećene u Sutomoru zgrada H3 stan 10. i pokušala je da djecu na toj adresi preda, ali oštećenu nije mogla pronaći. Smatra da bi djeca bila ugrožena ukoliko se predaju oštećenoj, pri čemu ima u vidu mišljenje Centra za socijalni rad u Rožajama. Da je u najboljem interesu djece da ista ostanu u Rožajama, gdje ih je oštećena ostavila.

Na glavnom pretresu u svemu je ponovila iskaz dat na pomenutom zapisniku i dodala: da zbog ponašanja oštećene kao majke djece, ona vodi brigu o djeci. Oštećena od maja mjeseca 2013. godine ne pokazuje interesovanje za bilo kakvo kontaktiranje sa djecom, što je poznato i JU Centru za socijalni rad u Rožajama. Uvijek je bila voljna da djecu preda njihovoj majci, kako je naznačeno u pomenutom rješenju, ali su to djeca odbijala u vezi čega je upoznala i Centar za socijalni rad u Rožajama, tako da nije znala šta dalje da radi. Oštećena nikad nije djecu pozvala telefonom niti se njoj obraćala u vezi toga. Poznato joj je da oštećena ima dijete iz ranije vanbračne zajednice o kojem brigu vodi majka oštećene, a po odluci Centra za socijalni rad u Baru. Posjeduje dokaz JU Centra za socijalni rad u Rožajama u vezi njenog obraćanja radi izvršenja pomenutog rješenja. Osnovni sud u Baru izdao je privremenu mjeru o vidjanju djece sa njihovom majkom. Djeca su odlučna da sa majkom ne kontaktiraju, a ista su stara 13,11, i 8 godina. Predložila je da je sud oslobodi od optužbe.

Na glavnom pretresu sud je izveo dokaze: saslušao u svojstvu svjedoka – oštećenu Š. M. iz Sutomora, opština Bar, u svojstvu svjedoka P. E. iz Rožaja, izvršio uvid u rješenja ovog suda I.br.245/13. od 13.5.2013. godine, Ip.br.70/13. od 23.9.2013. godine, pročitao mišljenje JU Centra za socijalni rad za opštinu Rožaje br. 01-4436. od 23.01.2014. godine, i izvršio uvid u izvod iz kaznene evidencije na ime okrivljene, dok nije izveo dokaze saslušanjem u svojstvu svjedoka L. A. i H., sa razloga što se izvodjenje ovih dokaza pokazalo suvišnim u odnosu na izvedene dokaze i utvrdjeno činjenično stanje.

Svjedok – oštećena Š. M., istakla je: da je sa bratom okrivljene bila u vanbračnoj zajednici 12 godina u kojoj su izrodili troje djece. Do 2012. godine živjela je u Rožajama u porodičnoj kući. Pošto se njen vanbračni suprug već duže vrijeme nalazi u Holandiji u Februaru mjesecu 2013. godine pošla je na sahranu oca. 07. Februara je dobila telefonski poziv od njenog supruga koji joj je kazao da se više ne vraća u Rožajama i da ne pokušava da ulazi u njihovu kuću, te i da nema nikakv kontakt sa djecom. Odlučila se bez obzira na taj razgovor da dodje u Rožajama i nastavi da živi sa djecom. Medjutim, okrivljena joj to nije dozvolila kao ni kontakt sa djecom. U martu mjesecu 2013. godine pokušala je preko Centra za socijalni rad u Rožajama da kontaktira sa djecom, ali joj nije bilo omogućno da to uradi bez prisustva porodice Lukač. Njena odluka je bila da djecu uzme i da ista žive kod nje u Sutomoru. Kad nije uspjela da djecu uzme podnijela je predlog ovom sudu za izdavanje privremene mjere o predaji djece. Kada je rješenje donijeto o usvajanju privemene mjere niko je nije kontaktirao za predaju djece. Porodica L. imala je broj njenog telefona i znala je njenu adresu prebivališta, ali je niko nije kontaktirao. U 2012. godine napustila je porodičnu kuću u Rožajama i pošla u Sutomore, gdje se zadržala nedjelju dana. Kada je došla u Rožajama da uzme djecu nije uspjela. Sa ćerkom je kontaktirala telefonom i dogovorila se da ista podju sa njom u Sutomore i tada je porodica L. prijavila da je djecu uzela bez njihove volje. Djeca su ostala kod nje. Porodica L. je podnijela predlog Osnovnom sudu u Baru da se liši roditeljskog prava nad djecom. Sa porodicom L. se dogovorila u Centru za socijalni rad u Baru da dodje u Rožaje sa djecom i nastavi da živi u kući. Kada je došla u Rožaje, bio je prisutan E. P.iz Centra za socijalni rad i sa istim je razgovarala u vezi njene djece. Isti joj je kazao da se za neki dan javi u Centru u vezi daljeg dogovora oko djece. Okrivljena joj je kazala da nema potrebe da ide u školu i djecu upisuje, jer su ista već bila upisana. Dok je boravila u kući L. mogla je samo jednom u toku godine da obidje majku u Sutomoru. Ima dijete iz ranijeg braka koje živi sa njenom majkom. Ne postoji nikakva odluka da je lišena roditeljskog prava, niti da joj je zabranjeno kontaktiranje sa djecom. U vezi izvršenja pomenutog rješenja prvi put je od suda dobila poziv da se javi za 18.02.ove godine radi uzimanja djece i to će učiniti. Do sad je niko nije u vezi ovoga kontaktirao i nije znala kome da se obrati u vezi izvršenja pomenute odluke.

Svjedok P. E. istakao je: da radi u JU Centar za socijalni rad za Opštinu Rožaje, kao pedagog. Kod ovog suda Centru je dostavljeno rješenje o odredjivanju privrmene mjere kojim je okrivljenoj naloženo da djecu preda njihovoj majci M.. Od dobijanja tog rješenja Centru se nije obraćala oštećena u vezi izvršenja istog. U Januaru mjesecu ove godine u Centar je dolazila okrivljena i interesovala se u vezi sprovodjenja tog rješenja, tako da je stručni tim centra obavio radzgovor sa djecom i sačinio izvještaj. Stručni tim centra je preduzeo sve mjere iz domena nadležnosti prema djeci. Osnovni sud u Baru je tražio mišljenje od Centra za vršenje roditeljskog prava Š.M. nad njenom djecom, jer se u tom sudu vodi postupak radi oduzimanja roditeljskog prava, tako da su sačinili mišljenje i isto dostavili tom sudu. U mišljenju su naglasili da M. ne može da vrši roditeljsko pravo nad njenom djecom. Dana 31.01.2013. godine bio je prisutan u kući L. u Rožajama, gdje je M. tražila da boravi sa djecom. Marini je kazao da naredni dan dodje u Centar da bi djecu upisali u školu. Ista nije došla u Centru niti se u vezi toga interesovala. U 2013. godini okrivljena je u više navrata dolazila u Centar i interesovala se u vezi predaje djece njihovoj majci, a po rješenju ovog suda. Okrivljenoj su saopštili da su djeca pod nadzorom organa starateljstva u Rožajama i da u tom dijelu saradjuju. M. se u Centru nije interesovala u vezi izvršenja privremene mjere, a Centar nije bio u obavezi da u vezi toga istu traži.

Ju Centar za socijalni rad za opštinu Rožaje u mišljenju br. 01-4436. od 23.01.2014. godine sačinjeno za potrebe postupka u predmetu Rs.br.83/13. u vezi oduzimanja roditeljskog prava Š.M., konstatovao je pored ostalog: da majka djece manifestuje neprihvatljive forme ponašanja prema djeci, neodgovoran odnos prema sebi i obavezama koje kao majka treba da ispunjava prema svojoj djeci. Njenim radnjama i ponašanjem ista je doprinijela da djecu udalji od sebe, tako da je kod djece formiran strah da budu predata majci na dalju brigu i staranje.

Iz rješenja ovog suda I.br.245/13. od 13.05.2013. godine koje je postalo pravnosnažno i izvršno 23.9.2013. godine, kada je rješenjem Ip.br.70/13. odbijen prigovor S. M. kao punomoćnika sada okrivljene, izjavljen na rješenje ovog suda I.br.245/13. od 13.5.2013. godine, proizilazi da je sada okrivljena obavezana da djecu L. A., H. i Š. J., odmah preda njihovoj majci.

Nakon provedenog dokaznog postupka, cijeneći iskaz okrivljene i sve izvedene dokaze savjesno kako pojedinačno, tako i u vezi sa ostalim izvedenim dokazima, Sud je na osnovu takve ocjene našao da nije dokazano da je okrivljena učinila djelo za koje je optužena.

Iz iskaza okrivljene proizilazi da djeca L. A., H. i Š. J. borave kod nje u kući u Rožajama. Da je oštećena M., kao majka svoje djece, sa njenim bratom S. bila u vanbračnoj zajednici u kojoj su izrodili djecu i živjeli su u Holandiji. Obzirom da je oštećena u Holandiji bila u zatvoru, kao i njen suprug, djecu su u Rožaje dovela njene sestre, tako da se ona o njima starala. Oštećena došla u Rožaje 2009. godine, a u Oktobru mjesecu 2012. godine je otišla iz kuće i djecu ostavila. Djecu je istog mjeseca uzela i odvela u Bar. Protiv iste su podnijeli predlog Osnovnom sudu u Baru, radi oduzimanja roditeljskog prava nad djecom. Djecu je oštećena dovela u Rožaje 31.01.2013. godine, gdje ih je ostavila i otišla iz kuće. Više se o djeci nije interesovala. Kada je podnijela predlog za donošenje privremene mjere, ovaj sud je donio rješenje I.br.245/13. od 13.5.2013. godine po kojem je bila u obavezi da djecu preda majci. Po pravnosnažnosti rješenja više puta se interesovala u Centru za socijalni rad u Rožajama kako da djecu majci preda. U Centru joj je rečeno da oni vrše nadzor nad djecom. Njen iskaz Sud je prihvatio kao tačan, odredjen i kao takav potvrdjen iskazom svjedoka P. E., pisanim dokazima, a u odlučnim činjenicama i sa iskazom oštećene.

Iz iskaza oštećene proizilazi da je ona boravila u kući L. u Rožajama do 2012. godine. U vanbračnoj zajednici sa bratom okrivljene S. izrodila je troje djece. Kada je u u februaru mjesecu 2012. godine pošla na sahranu svog oca, S. je pozvao telefonom, obzirom da se isti nalazi u Holandiji u zatvoru, i kazao joj da se više ne vraća u Rožaje i da nema kontakt sa djecom. U Oktobru mjesecu 2012. godine odlučila je da djecu uzme i odvede u Sutomore. Kada je porodica L. podnijela predlog sudu u Baru da se liši roditeljskog prava nad djecom, dogovorila se u Centru sa socijalni rad u Baru da se vrati u Rožaje i da sa djecom nastavi da živi u porodičnoj kući. Došla je u Rožaje 31.01.2013. godine i tada je bio prisutan P.E.iz Centra za socijalni rad u Rožajama, koji joj je kazao da se naredni dan javi u Centru radi daljeg dogovora o djeci. Pošto nije ispoštovan dogovor koji je postigla u Centru za socijalni rad u Baru u vezi njenog boravka u Rožajama, vratila se u Sutomore. Pošto sa djecom nije mogla da kontaktira, podnijela je predlog ovom sudu radi izdavanja privremene mjere da joj se djeca odmah predaju. Kada je rješenje o privremenoj mjeri postalo pravnosnažno niko je nije kontaktirao u vezi predaje djece, niti se ona obraćala nekom nadležnom organu. Prvi put je dobila poziv od ovog suda za predaju djece za 18.02.2014. godine i da će se pozivu odazvati. Njen iskaz sud je prihvatio kao tačan, jer je potvrdjen iskazom okrivljene, svjedoka E. i navodima iz rješenja I.br.245/13. od 13.5.2013. godine i Ip.br.70/13. od 23.9.2013. godine.

Iz iskaza svjedoka E. P. se vidi da je njemu dobro poznato, kao i stručnom timu Centra za socijalni rad Rožaje sve u vezi djece, o kojoj se stara okrivljena. Da je Centar u kojem radi na zahtjev Osnovnog suda u Baru sačinio mišljenje u vezi te djece i njihove majke. Takodje mu je poznato da se okrivljena kada je dobila rješenje ovog suda o predaji djece njihovoj majci interesovala više puta u 2013. godini, kao i u januaru mjesecu ove godine, kako i na koji način da djecu vrati majci. Okrivljenoj su saopštili da oni nad djecom vrše nadzor. U vezi izvršenja pomenutog rješenja Š. M. se Centru nije obraćala, niti je Centar bio u obavezi na osnovu tog rješenja koje im je dostavljeno, da istu obavještava. Njegov iskaz sud je u svemu prihvatio kao tačan i odredjen, jer je saglasan sa iskazom oštećene, kao i sa iskazom okrivljene.

Pravnom ocjenom utvrdjenog činjeničnog stanja, Sud je okrivljenu na osnovu čl. 373.tač.2. ZKP oslobodio od optužbe, jer je našao da nema dokaza da je okrivljena učinila djelo za koje je optužena. U konkretnom slučaju okrivljenoj se optužbom stavlja na teret da je onemogućila izvršenje pravnosnažnog i izvršnog rješenja ovog suda I.br.245/13. od 13.5.2013. godine, koje je postalo pravnosnažno I izvršno 23.9.2013. godine. Imajući u vidu činjenični opis iz optužbe za predmetno krivično djelo, Sud smatra da nijednim izvedenim dokazom nijesu potvrdjeni činjenični navodi iz optužbe, koji se odnose na onemogućavanje izvršenja pomenutog rješenja, od strane okrivljene radi predaje djece njihovoj majci. Nasuprot činjeničnom opisu iz optužnog predloga iz izvedenih dokaza i utvrdjenog činjeničnog stanja proizilazi da se okrivljena više puta interesovala u JU Centar za socijalni rad u Rožajama nakon pravnosnažnosti pomenutog rješenja o predaji djece njihovoj majci, dok se oštećena po čijem je predlogu pomenuto rješenje i donijeto, u vezi izvršenja istog nije interesovala, već da je o tome prvi put dobila poziv da se javi u sudu za 18.02.2014. godine, radi predaje djece. Takvo obavještenje je od suda prvi put, a po interesovanju okrivljene, dobila i okrivljena.

Imajući u vidu pravnosnažno i izvršno rješenje ovog suda I.br.245/13. od 13.5.2013. godine, iskaz okrivljene, iskaze oštećene i svjedoka, kao i ostale pisane dokaze, Sud nije mogao van svake razumne sumnje utvrditi da je okrivljena učinila krivično djelo za koje je optužena. Ovo tim prije kada se ima u vidu da se predmetno krivično djelo može izvršiti samo sa umišljajem, koji bi se u konkretnom slučaju ogledao u onemogućavanju izvršenja pomenute odluke od strane okrivljene, što ne proizilazi iz utvrdjenog činjeničnog stanja.

Imajući u vidu utvrdjeno činjenično stanje, Sud je izmijenio činjenične navode iz izmijenjenog optužnog predloga ODT-a iz Rožaja, tako što je u činjeničnom opisu dodao poslije riječi „13.5.2013. godine“, riječi „koje je postalo pravnosnažno i izvršno 23.9.2013. godine“. U konkretnom slučaju radi se o neznatnim izmjenama tako da nije potvrijedjen identitet izmedju optužbe i presude.

Predmet ocjene suda bila je i teza advokata S. M., branioca okrivljene, pa je sud istu prihvatio, jer je saglasna sa utvrdjenim činjeničnim stanjem.

Imajući u vidu utvrdjeno činjenično stanje, a iz razloga koji su navedeni i obrazloženi, Sud je na osnovu čl. 373.tač.2. ZKP u vezi čl. 3.st.3. ZKP u kojem stoji „ako i nakon pribavljanja svih raspoloživih dokaza i njihovog izvodjenja u krivičnom postupku, ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog ili ovog Zakonika, Sud će donijeti odluku koja je povoljnija za okrivljenog“, a što je i na liniji interpretacije i konvencijskih odredbi o presumciji nevinosti (čl.6.st.2. EKLJP), okrivljenu oslobodio od optužbe,jer nije dokazano da je okrivljrna izvršila krivično djelo za koje je optužena.

OSNOVNI SUD U ROŽAJAMA, dana 12.02.2014. godine.

ZAPISNIČARPREDSJEDNIK SUDA
Adisa Burdžović s.r.Zahit Camić s.r.

PRAVNA POUKA: Protiv ove presude može se izjaviti
žalba u roku od 8 dana od dana prijema iste i to Višem
sudu u Bijelom Polju, a preko ovog suda.