U IME CRNE GORE!
Posl.br.K.222/14
OSNOVNI SUD U HERCEG NOVOM,po sudiji Leković Branislavu,kao sudiji pojedincu, uz učešće zapisničara Milović Tereze, u krivičnom predmetu protiv okrivljenog D.S., zbog krivičnog djela samovlašće iz čl.384.stav1.KZCG povodom privatne tužbe privatnog tužioca G.S. od 30.12.2014. godine,precizirane 22.01.2015. godine,nakon održanog javnog glavnog pretresa od 23.06.2015. godine, u prisustvu privatnog tužioca G.S., njegovog punomoćnika advokata B.B. iz HN i okrivljenog D.S., donio je i javno objavio sljedeću

P R E S U D U
Okrivljeni D.S., od oca I. i majke A., rođen .... godine u BG,sa prebivalištem u BG-...,sa boravištem u HN-...,penzioner,sa mjesečnom penzijom od oko 200 eura,vlasnik kuće na Rosama,razveden,otac troje punoljetne djece.

Na osnovu čl.373.tačka 2.ZKP-a
OSLOBAĐA SE OD OPTUŽBE
Da je :

Na dan 20.10.2014 godine u 13,00 časova ,nakon verbalnog sukoba sa G.S.,kome je prethodno uputio riječi "jebaću ti mrtvu majku" i "kamenom ću glavu da ti pokidam" pristao svojom barkom uz bovu koja se nalazi na doku ispred kuće G.S. i pored upozorenja G.S. da nema to pravo,pa je privezao svoju barku za tu bovu ,smatrajući da ima to pravo ,t.j. da mu pripada pravo državine navedene bove obzirom da na njoj nije bilo označeno ime vlasnika bove (G.S. zbog čega se sa njim i sukobio),te na taj način samovlasno pribavio pravo da pristaje barkom uz bovu na doku ispred kuće privatnog tužioca ,uz upotrebu prijetnje,
- čime bi izvršio krivično djelo samovlašće iz čl.384.stav 1 Krivičnog zakonika Crne Gore.

Na osnovu čl.230.stav 1 ZKP-a troškovi postupka padaju na teret budžetski sredstava suda .

O b r a z l o ž e n j e
Privatni tužilac G.S. je podnio ovom sudu privatnu tužbu od 30.12.2014.godine protiv okrivljenog D.S. zbog krivičnog djela samovlašće iz čl.384.stav 1.KZCG, te je podneskom od 22.01.2015. precizirao istu na način bliže opisan u izreci presude . Konačno je na glavnom pretresu punomoćnik tužioca adv.B.B., ostao pri preciziranoj privatnoj tužbi navodeći da je izvedenim dokazima utvrđeno da je okrivljeni izvršio krivično djelo samovlašće, obzirom da je doveo vlasnika barke na lice mjesta, da je pri tom znao da predmetna bova nije njegovo vlasništvo već vlasništvo privatnog tužioca, te znao da nema pravo da se veže za tu bovu.Osim toga prijetnje i uvrede koje je okrivljeni uputio privatnom tužiocu nesumnjivo su dokazane iskazom svjedoka G.B.. Naglasio je da je kod predmetnog krivičnog djela u bitna radnja ,pa je bez značaja to što se okrivljeni kritičnom prilikom nije svojinski odnosio prema predmetnoj bovi, u smislu da je tvrdio da ima pravo da se veže ili slično, a obzirom da je uputio navedene prijetnje i psovke oštećenom, to je ostvario sva obilježja ovog krivičnog djela . Konačno je predložio sudu da okrivljenog oglasi krivim i osudi po zakonu i tražio troškove krivičnog postupka .

Okrivljeni D.S. je negirao izvršenje krivičnog djela i u svojoj odbrani u bitnom naveo da je kritičnog dana, 20.10.2014 godine angažovao R.M. koji posjeduje barku sa radnikom V.M. da dođu na njegov plac na Rosama radi dogovora o ugradnji PVC stolarije. Barkom je upravljao R.M., pa je isti sam,bez da mu je on(okrivljeni) bilo šta rekao, barkom prišao do predmetne bove koja se nalazi u blizini kuće tužioca G.S. i pokušao da barku veže za tu bovu. U tom mometnu, pojavio se G.S. i počeo vikati i psovati na njih, govoreći pri tom da se ne mogu tu vezati,da idu dalje i da će zapaliti barku. Međutim,nije bilo verbalnog konflikta jer on nije uzvraćao na psovke. Dalje je naveo da zbog ove zabrane privatnog tužioca,R.M. nije vezao barku za tu bovu, već su odlučili da se vežu za susjednu bovu vlasništvo jednog Rusa, ali G.S. ni to nije dozvolio već ih je opet tjerao da idu dalje, držeći telefon i prijeteći da će zvati policiju. Istakao je da je on(okrivljeni) tada predložio R.M.u da se vežu kod njegovog prijatelja Nika Popivića, da ne bi imali daljih problema, a koji ima vez u uvali u Malim Rosama, pa su otišli tamo, iako im je to je bio dalji put ,obzirom da su morali ići pješke kroz šumu. Pojasnio je da je barkom upravljao R.M., i da je isti sam od početka odlučio kojoj će bovi prići barkom, dok on(okrivljeni) inače i nema barku i ne zna da li je dozvoljeno vezivanje za predmetne bove, kojih na licu mjesta inače ima 5,6,možda i 10. Naglasio je da R.M. barku nije uspio vezati za bilo koju od pomenutih bova, jer je cijeli događaj trajao minut i odmah pošto je G.S. negodovao, napustili su lice mjesta i otišli. Posebno je istakao da ne zna čije su vlasništvo bove gdje su se pokušali vezati barkom kritičnom prilikom,a siguran je da nisu njegove(okrivljenog). Poznato mu je da u blizini tih bova postoje samo dvije kuće, od čega je jedna vlasništvo privatnog tužioca G.S., a druga izvjesnog Rusa. Takođe je istakao da vlasniku barke R.M.u nije govorio gdje da se veže barkom, jer i ne zna pravila gdje se i kako barke mogu vezati, a inače nema barku i nikada ranije nije koristio ove bove-pristan privatnog tužioca. G.S. poznaje već 30 godina, ali već duži niz godina ne govore i u lošim su odnosima, te ni kritičnom prilikom uopšte nije razgovarao sa G.S.em,niti mu je šta rekao, dok od buke motora na barci nije čuo šta je pričao tužilac G.S..Međutim, razaznao je da je G.S. prijetio da će zvati policiju,govorio da se tjeraju i prijetio da će zapaliti barku,kao i da se nosi u materinu, a na koje prijetnje nije tužiocu odgovorio ni sa uvredama niti sa prijetnjama.

Sud je u postupku proveo dokaze saslušanjem privatnog tužioca G.S. u svojstvu svjedoka,te saslušanjem svjedoka R.M. i G.B., uvidom u predmet ODT H.Novi Kt. br. 309/14 i uvidom u izvještaj iz kaznene evidencije za okrivljenog.

Privatni tužilac u svojstvu svjedoka G.S. je u bitnom izjavio da posjeduje kuću na Malim Rosama, ispred koje na obali ima svoj pristan, bovu za vez barke, na kome je kritičnog dana čamac njegovog sina bio vezan, a radilo se o novom gliseru. Osim te jedne njegove bove na licu mejsta se nalazi samo još jedna mala bova koja je služila za vezanje gola za vaterpolo, ali se za nju ne može vezati barka jer je nesigurna . Nikakvih drugih bova nema na licu mjesta, a Rus koji je vlasnik kuće u blizini nema pristan, kao ni bove ispred. Kritičnog dana more je bilo nemirno i u jednom momentu ga je pozvala supruga Bosiljka i kazala mu da neko pokušava da veže barku za njihovu bovu. Kada je izašao vani, vidio je barku sa registracijom Zelenika i nepoznatog čovjeka kako pokušava vezati tu barku za njegovu bovu, a takođe se u barci nalazio još jedan nepoznati čovjek. Rekao je tom čovjeku koji je vozio barku da se ne može vezati za njegovu bovu, a taj čovjek koji je vozio barku je govorio da će se samo kratko vezati, jedan minut, kako bi uzeo neke mjere na nečijoj kući. Međutim, nije mu dozvolio da veže barku da mu ne bi oštetili čamac usljed nevremena . Tada se iz kabine ove barke pojavio okrivljeni D.S.i rekao da je ta bova vlasništvo komšije Rusa,te ga je zatim psovao i vrijeđao, psovao mu mrtvu majku, govorio da će mu glavu razbiti,ubiti ga ,bavodeći da on tu sve uzurpira. Vlasnik barke je tada pokušao da se veže za drugu-malu bovu koja je služila za vaterpolo gol. Međutim,opet je tom čovjeku rekao da se ne može vezati ni za tu malu bavu jer je nesigurna, što je vozač barke i sam vidio jer ga je vjetar zaljuljao, pa je odustao i od vezanja za tu bovu ,nakon čega su barkom otišli prema Rosama. Istakao je da kritičnom prilikom na licu mjesta nije čuo okrivljenog da je bilo šta govorio vlasniku barke u smislu da mu je govorio da veže barku ili ga navodio gdje da je veže. Takođe je dodao da se okrivljeni nikada prije ovog događaja nije ni pokušao vezati, niti je na bilo koji način koristio ove njegove bove. Okrivljenog inače poznaje duži niz godina, još od vremena kada su pravili kuće na tom mjestu i nikada nisu bili u dobrim odnosima ,odnosno nisu se družili, a povremeno su se pozdravljali. Njegova supruga Bosiljka G.S. je bila prisutna kritičnom prilikom i stojala svo vrijeme pored njega,a taj događaj je na nju djelovao stresno.

Svjedok G.B. je izjavila da je kritičnog dana primjetila kako jedan čovjek pokušava da veže barku za bovu vlasništvo njene porodice,a ta bova je bila lošeg kvaliteta i služila je samo ljeti za pridržavanje golova za vaterpolo. Druga stabilna bova bila je iskorišćena jer je za nju bio vezan čamac njenog sina. Tada je izašao njen suprug Slavoljub i rekao da ne dozvoljava da se taj čovjek veže za tu bovu, bez potrebe da mu bilo šta objašnjava, a vlasnik barke je tada govorio samo minut ili samo deset minuta će se zadržati, međutim Slavoljub ni to nije dozvolio. Tada se na barci pojavio okrivljeni i uputio psovku Slavoljubu govoreći mu "jebem ti majku mrtvu" i prijeteći mu riječima "ubiću te,tu ću te ubiti", a Slavoljub nije uzvraćao psovkama samo je vikao ne možeš,ne dam i slično. Tada je vlasnik barke, R.M., opet pitao D.S. može li se vezati za bovu za koju je već vezan čamac, ali mu Slavoljub to nije dozvolio, pa je tada taj čovjek rekao "ja ću lično da ti isječem bovu, jebo te onaj ko te ovdje doveo". Nakon toga su barkom napustili lice mjesta i otišli prema Rosama, ali kako ističe, vozač barke se nijednom nije uspio vezati za bovu koja je vlasništvo njene porodice. Navela je da okrivljeni nikada ranije nije koristio ni pokušavao da koristi ovu bovu za vez koja je vlasništvo njenog supruga. Takođe je istakla da ni kritičnog dana okrivljeni nije govorio ništa u smislu da je to njegova bova i da on ima pravo da je koristi. Misli da je vlasnik barke rekao "na moru ja mogu da vežem barku gdje hoću", i to na riječi njenog supruga koji nije dozvoljavao da se veže. Uglavnom, ova barka nije vezana kritičnom prilikom za tu bovu, već je to čovjek koji je vozio barku samo pokušavao.

Svjedok R.M. je izjavio da se bavi postavljanjem eloksirane bravarije, te ga je u kritičnom periodu angažovao okrivljeni D.S. da mu na njegovoj kući u Rosama postavi dva prozora, pa je po dogovoru kritičnog dana 20.10.2014 godine došao svojom barkom na Rose i na glavnom pristaništu barkom pokupio okrivljenog D.S.a i njegovog radnika Vasilića. Zatim su sva trojica barkom krenuli prema mjestu na Rosama gdje se nalazi D.S.eva kuća. To mjesto se nalazi ispod kuće privatnog tužioca G.S., odnosno tu se nalaze stepenice koje vode prema kući okrivljenog. Naveo je da mu je okrivljeni je objasnio u kojem mjestu mu se nalazi kuća, ali mu okrivljeni tom prilikom nije govorio gdje da veže barku. Dolaskom na to mjesto ispod kuće G.S., vidio je jedne stepenice koje vode i prema kući okrivljenog,a na tom mjestu je vidio dvije bove od kojih je jedna bila slobodna, a za drugu nije siguran da li je bila slobodna ili je za nju bio vezan neki čamac. Istakao je da je prišao svojom barkom slobodnoj bovi i pokušao da veže barku. Objasnio je da je rođen u Herceg Novom,te je oduvijek znao da je na moru običaj takav da je za kratko vrijeme dozvoljeno upotrebiti bilo čiju bovu ukoliko je slobodna, jer to niko nikada nije branio. Međutim u tom trenutku začuo je G.S. kako viče da ne dozvoljava da se veže za tu bovu, što je shvatio više po njegovoj gestikulaciji nego što je razaznao njegove riječi. On je tada G.S.u rekao da su došli poslom, da će se kratko zadržati vezan za tu bovu, pokazujući rukama najviše deset minuta, međutim G.S. je bio uporan u tome da mu ne dozvoli da se veže za tu bovu. Naglasio je da je zbog te zabrane privatnog tužioca, odustao od namjere da se veže za bovu privatnog tužioca, jer se uopšte i nije ni uspio vezati za bovu. Za svo to vrijeme okrivljeni i radnik su bili na krmi barke i tada su počeli da se svađaju okrivljeni i privatni tužilac, a tu svađu je započeo privatni tužilac sa obale, pri čemu on od buke motora,vjetra i mora, te obzirom da se privatni tužilac od njih nalazio na udaljenosti oko 150 m vazdušnom linijom, nije čuo šta je i ko kome govorio, niti je čuo ikakve prijetnje sa bilo čije strane. Uglavnom, nakon par minuta od početka te rasprave među njima, on i okrivljeni su barkom napustili lice mjesta,te otišli prema glavnom pristaništu na Rosama. Istakao je da ga je okrivljeni kritičnom prilikom samo doveo na lice mjesta, ali mu nije govorio gdje da se veže. On je samoinicijativno pokušao da se veže za slobodnu bovu, i to prema običajima na moru, a isključivo je on kao vlasnik i vozač barke, od privatnog tužioca tražio da dozvoli da se kratko vežu. Takođe je istakao da okrivljeni kritičnom prilikom uopšte nije tvrdio da on ima pravo da koristi to pristanište odnosno tu bovu. Opisao je da je kritičnog dana bio povjetarac na moru, more je bilo nemirno, ali ne previše. Pojasnio je da inače nije običaj da se na istoj bovi veže i druga barka, ali se i to može izvesti, pri čemu vjeruje da kritičnog dana nije pokušavao vezati barku za već zauzetu bovu. Takođe je naveo da do kritičnog dana nije poznavao ni okrivljenog ni privatnog tužioca.

Sud je prihvatio iskaze privatnog tužioca u svojstvu svjedoka G.S. i svjedoka G.B. i R.M.,jer su u odnosu na odlučne okolnosti međusobno saglasni i logični,a sud nije našao okolnosti koje bi njihove iskaze doveli u sumnju.Naime,navedeni svjedoci saglasno svjedoče o odlučnim činjenicama-da je barkom upravljao R.M.,da je isti sam pokušao da barku veže za predmetne bove ,te da barku nije vezao kritičnom prilikom jer mu to nije dozvolio G.S.,te su ubrzo zatim R.M.,okrivljeni D.S.sa barkom napustili lice mjesta,a da pri tom okrivljeni nije govorio R.M.u gdje da se veže,niti je uopšte pominjao da ima pravo da koristi predmetne bove.

Uvidom u spise Osnovnog državnog tužilaštva u Herceg Novom Kt. 309/14, utvrđeno je da je Osnovno državno tužilaštvo Herceg Novi rješenjem od 17.12.2014. godine odbacilo krivičnu prijavu G.S. protiv okrivljenog D.S. zbog krivičnog djela ugrožavanje sigurnosti iz čl. 168 st. 1 KZ CG er nije bilo osnovane sumnje da je izvršio navedeno krivično djelo.

Iz izvoda iz kaznene evidencije za okrivljenog dostavljenog ovom sudu od MUP-a R. Srbije, dana 09.04.2015. godine, proizilazi da okrivljeni D.S. ranije nije osuđivan.

Nije proveden dokaz saslušanjem svjedoka V.M.a, jer je isti nedostupan sudu i državnim organima, obzirom da mu se poziv nije mogao uručiti na adresi boravišta u Herceg Novom, a iz obavještenja okrivljenog proizilazi da isti živi u Srbiji na nepoznatoj adresi. Osim toga, okolnosti na koje je ovaj svjedok predložen su dovoljno utvrđene provedenim dokazima, posebno iskazima svjedoka G.B. i R.M., pa bi istrajavanje u provođenju ovog dokaza vodilo nepotrebnom odugovlačenju ovog postupka, a ne bi doprinijelo utvrđenju drugačijeg činjeničnog stanja.

Sud je prihvatio odbranu okrivljenog D.S. u dijelu gdje je opisao način i okolnosti pod kojima je angažovao R.M.a i sa istim , njegovom barkom došao u Rose,gdje je R.M. sam pokušao da barku veže za bove privatnog tužioca,a da mu on (okrivljeni) pri tom nije govorio gdje da veže barku,niti da je uopšte pominjao da on(okrivljeni) ima pravo da koristi predmetne bove. Ovo iz razloga jer je njegova odbrana u ovom dijelu uvjerljiva, logična i u skladu sa iskazima svjedoka R.M. ,G.B., kao i iskazom privatnog tužioca-svjedoka G.S. . Međutim,sud nije prihvatio odbranu okrivljenog u dijelu gdje je naveo da kritičnom prilikom nije bilo verbalnog konflikta između njega i G.S.,te da se sa istim nije svađao ili istog vrijeđao.Ovo obzirom da i svjedok R.M. ,koji inače do tada nije poznavao ni okrivljenog ni tužioca,potvrđuje da su se u jednom trenutku počeli svađati okrivljeni i tužilac,da je svađu počeo privatni tužilac,ali da on nije čuo šta su jedan drugome govorili.

Cijeneći odbranu okrivljenog i sve dokaze pojedinačno i u njihovoj međusobnoj vezi, te dovodeći ih u vezu sa odbranom okrivljenog, sud je utvrdio sljedeće činjenično stanje:

Privatni tužilac G.S. i okrivljeni D.S. su komšije u mjestu Rose, a privatni tužilac ispred svoje kuće na moru posjeduje vez za barku,odnosno dvije bove. Okrivljeni se kritičnog dana nalazio na barci koja je vlasništvo R.M. i koji je tom prilikom i vozio barku, a osim njih dvojice na barci je bio još i radnik V.M.. Naime, okrivljeni je angažovao R.M. koji se bavi ugradnjom eloksirane bravarije da mu na njegovoj kući na Rosama izradi i ugradi dva eloksirana prozora ,pa ga je tog dana R.M. barkom dovezao do mjesta događaja na Rosama . Dok su prilazili barkom na mjesto koje se nalazi u blizini kuće okrivljenog, okrivljeni nije govorio R.M.u na koju bovu da se veže, niti mu je u bilo kom trenutku rekao da je bilo koja od bova za vez barke njegovo vlasništvo ,niti mu je rekao da on ima pravo da koristi bilo koju od bova. Osim toga, okrivljeni nikada ranije nije koristio vez privatnog tužioca,niti posjeduje barku. Dalje je utvrđeno, da je R.M. samoinicijativno pokušao da veže svoju barku za predmetne bove, ali mu je privatni tužilac to zabranio, govoreći mu da idu dalje, da se tu ne mogu vezati.Tada je došlo do svađe i rasprave između okrivljenog i privatnog tužioca,ali su ubrzo okrivljeni,R.M. i V. barkom napustili mjesto događaja. R.M. kritičnom prilikom ni na momenat nije ni uspio vezati barku za predmetne bove,a okrivljeni mu nije govorio gdje da veže barku,niti isti zna gdje se barke mogu vezati,dok je R.M. samonicijativno pokušao vezati barku za predmetne bove ,jer je običaj na moru da se barka može vezati za bilo čiju bovu na kratko vrijeme. Navedeno činjenično stanje je među strankama nesporno ,a isto je utvrđeno iz iskaza privatnog tužioca G.S. i svjedoka R.M. i G.B.,kao i iz odbrane okrivljenog u prihvaćenom dijelu.

Međutim,iz razloga kako slijedi, nije dokazano da je okrivljeni D.S. izvršio krivično djelo koje mu je stavljeno na teret, a kako je to naznačeno u optužbi.

Ovaj zaključak suda proizilazi iz činjenice da okrivljeni ne priznaje izvršenje krivičnog djela, a da njegova odbrana nije obezvrijeđena izvedenim dokazima.

Naime,okrivljenom se predmetnom optužbom stavlja na teret da je uz psovke i prietnje,pristao svojom barkom uz bovu koja se nalazi na doku ispred kuće G.S. i pored upozorenja G.S. da nema to pravo,pa je privezao svoju barku za tu bovu smatrajući da ima to pravo ,t.j. da mu pripada pravo državine navedene bove obzirom da na njoj nije bilo označeno ime vlasnika bove (G.S. zbog čega se sa njim i sukobio),te je na taj način samovlasno pribavio pravo da pristaje barkom uz bovu na doku ispred kuće privatnog tužioca ,uz upotrebu prijetnje.

Prije svega nije dokazana tvrdnja optužbe da je okrivljeni D.S.svojom barkom pristao uz predmetne bove i pored upozorenja G.S. da nema to pravo. Ovo obzirom da je provedenim dokazima nesumnjivo utvrđeno da je barka vlasništvo R.M.,te da je kritičnom prilikom barkom upravljao upravo R.M. i da je on samoinicijativno barku pokušao vezati za predmetne bove,a da mu to okrivljeni nije sugerisao na bilo koji način.Ovo osim okrivljenog,potvrđuju i privatni tužilac i svjedoci R.M. i Bosiljka G.S..

Takođe je proizvoljna i neutemeljena tvrdnja optužbe da je okrivljeni na opisani način smatrao da mu pripada pravo državine navedene bove i da je na opisani način samovlasno pribavio pravo da pristaje barkom na predmetne bove privatnog tužioca. Ovo obzirom da svjedoci R.M. ,G.S. i Bosiljka saglasno ističu da kritičnom prilikom okrivljeni nije uopšte pominjao da ima pravo da koristi predmetne bove,niti je ikada prije kritičnog događaja koristio te bove,niti isti posjeduje barku,čime potvrđuju odbranu okrivljenog koji tvrdi da ne zna čije su te bove,da R.M.u nije govorio gdje da veže barku, niti zna gdje se barke mogu vezati jer nema svoju barku. Osim toga,kritičnom prilikom ni R.M. nije barku vezao za predmetne bove,već je odustao od vezivanja kada mu je G.S. rekao da to ne dozvoljava,tako da je i navedena tvrdnja optužbe bez ikakvog utemeljenja u dokaznom materijalu.

U konačnom,za ukazati je da kod krivičnog djela samovlašće iz čl.384 stav 1 KZCG pravo koje se samovlasno pribavlja, mora pripadati učiniocu ili učinilac smatra da mu to pravo pripada, a za krivicu je potreban umišljaj, koji obuhvata svijest da se svoje postojeće ili pretpostavljeno pravo samovlasno pribavlja.

Međutim, u konkretnom slučaju je nesumnjivo utvrđeno da okrivljenom ne pripada pravo svojine, niti pravo državine na predmetnim bovama, što navodi i sam okrivljeni ,naglašavajući da ne zna čije su bove,ali zna da njegove nisu sigurno. Takođe je utvrđeno da okrivljeni ne smatra da mu pripadaju pravo svojine ili državine na tim bovama, obzirom da se kritičnom prilikom ni riječima, niti konkludentnim radnjama prema bovama nije ponašao kao vlasnik ,niti kao držalac, posebno imajući u vidu da nije govorio R.M.u gdje da veže barku, niti da je može vezati za tu bovu, već je R.M. to samoinicijativno pokušao uraditi i takođe odustao od toga kada mu je to G.S. zabranio.

Konačno,nakon svestrane ocjene dokaza utvrđeno je da činjenični opis djela naveden u privatnoj tužbi nema valjano utemeljenje u izvedenim dokazima iz naprijed opisanih razloga,to je okrivljenog usled nedostatka dokaza oslobodio optužbe na osnovu čl.373.tačka 2.ZKP-a.

Odluka o troškovima krivičnog postupka zasniva se na odredbi čl. 230. st. 1. ZKP-a, obzirom da je donijeta oslobađajuća presuda
OSNOVNI SUD U HERCEG NOVOM

Dana 23.06.2015. godine
Zapisničar SUDIJA
Milović Tereza Branislav Leković
Pravna pouka:

Protiv ove presude dozvoljena je žalba
u roku od 8 dana od dana prijema,
Višem sudu u Podgorici, a preko ovog
suda.

DNA:

-privatnom tužiocu
-punomoć.privatnog tužioca adv. B.B.

-okrivljenom
-u spise