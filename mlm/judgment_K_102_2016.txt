K. br. 102/16
U IME CRNE GORE
OSNOVNI SUD U PODGORICI, kao prvostepeni, krivični, po sudiji Željki Jovović, uz učešće Danijele Rajković kao zapisničara, u krivičnom predmetu protiv okrivljenog M. V., zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, rješavajući po optužnim predlogu ODT-a Podgorica Kt. br. 1018/15 od 12. 02. 2016. godine, nakon glavnog, javnog pretresa, održanog dana 23. 03. 2016. godine, u prisustvu zastupnika optužbe Danijele Ivanović i okrivljenog, donio je i istog dana javno objavio

P R E S U D U
Okrivljeni:

M. V., JMB xxxxxxxxxxxxx, od oca V. i majke R., rođene P., rođen 13. 08. 19xx. godine u Pljevljima, sa prebivalištem u Podgorici n. Kakaricka Gora bb, oženjen, otac dvoje djece, pismen, završi srednju školu, nezaposlen, lošeg imovnog stanja, neosuđivan.

Kriv je

Što je:

U avgustu 2012. godine u Podgorici, u naselju Kakaricka gora, svjestan svog djela čije je izvršenje htio i znajući da je isto zabranjeno, postupajući protivno odredbi čl. 69 Zakona o uređenju prostora i izgradnji objekata, započeo građenje prizemnog objekta, bez prethodno pribavljene građevinske dozvole, na način što je na katastarskoj parceli broj 1842/1 KO Masline gradio objekat, dimenzija u osnovi 8x8 m, tako što je izlio betonski temelj, na koji je stavio nastavke za vertikalne AB serklaže i traku za uzemljenje, iako za to nije imao građevinsku dozvolu,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

S tim, što mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e n je
Optužnim predlogom ODT-a Podgorica Kt. br. 1018/15 od 12. 02. 2015. godine, stavljeno je na teret okrivljenom V. M. izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore.

Zastupnik optužbe je prije davanja završnih riječi precizirala činjenični opis dispozitiva optužnog predloga, na način što je u pravnoj kvalifikaciji krivičnog djela izostavila riječi "Crne Gore" i pri tako preciziranom činjeničnom opisu ostala do kraja glavnog pretresa, pa je predložila sudu da okrivljenog oglasi krivim i kazni po zakonu, za krivično djelo stavljeno mu na teret, u granicama koje zakon propisuje za predmetno krivično djelo.

Okrivljeni M. V. je u svojoj odbrani, datoj u prethodnom postupku pred ODT-om na zapisniku od 12. 02. 2016. godine i na glavnom pretresu, u potpunosti priznao izvršenje krivičnog djela, gdje navodi da je u avgustu mjesecu 2012. godine, na uzurpiranom zemljištu u mjestu Kakaricka gora, u Podgorici započeo izgradnju objekta 8x8 metara. Taj objekat je gradio sve do 2015. godine kada je uspio da ga ozida do prizemlja i izlije ploču. U objekat se uselio sa svojom suprugom i njihovo dvoje maloljetne djece. Poznato mu je da je za gradjenje objekta, bila potrebna gradjevinska dozvola i da istu nije imao, ali s obzirom da nigdje ne radi već živi od fizičkih nadnica, nije bio u mogućnosti da drugačije svojoj porodici obezbijedi krov nad glavom. Taj objekat je prilično mali sastoji se od dvije sobe i toaleta. Na kraju je izjavio da je svjestan da je učinio krivično djelo i spreman je da ukoliko bude urbanizovano plati komunalije. U završnoj riječi je naveo da mu je žao što je izvršio krivično djelo, ali je to bio jedini način da obezbijedi krov nad glavnom za svoju porodicu.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije na ime okrivljenog od 23. 02. 2016. godine, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni u avgustu 2012. godine u Podgorici, u naselju Kakaricka gora, svjestan svog djela čije je izvršenje htio i znajući da je isto zabranjeno, postupajući protivno odredbi čl. 69 Zakona o uređenju prostora i izgradnji objekata, započeo građenje prizemnog objekta, bez prethodno pribavljene građevinske dozvole, na način što je na katastarskoj parceli broj 1842/1 KO Masline gradio objekat, dimenzija u osnovi 8x8 m, tako što je izlio betonski temelj, na koji je stavio nastavke za vertikalne AB serklaže i traku za uzemljenje, iako za to nije imao građevinsku dozvolu,
Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za gradnju objekta neophodno prethodno dobijanje građevinske dozvole, pa je preduzimajući građenje objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, porodičnost, činjenicu da je otac dvoje djece, te dosadašnje neporočno vladanje i s tim u vezi raniju neosuđivanost, što je sud utvrdio čitanjem izvoda iz kaznene evidencije na ime okrivljenog, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, primjenom čl. 45 st. 1 tač. 3 i čl. 46 st. 1 tač. 5 Krivičnog zakonika, okrivljenom ublažio kaznu ispod zakonskog minimuma za predmetno krivično djelo i utvrdio kaznu zatvora u trajanju od tri mjeseca, pri čemu je sud, primjenom čl. 53 i 54 Krivičnog zakonika, okrivljenom izrekao uslovnu osudu kao u izreci presude, nalazeći da će se i sa prijetnjom izvršenja utvrđene kazne zatvora i vremenom provjeravanja okrivljenog u periodu od jedne godine, na okrivljenog u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € na ime paušala kao dijela troškova krivičnog postupka, a koji iznos troškova krivičnog postupka je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 23. 03. 2016. godine.

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković
ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom i a/a.

Postupljeno dana ______________
Radnik suda __________________