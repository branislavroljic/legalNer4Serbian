K. br. 151/21
U IME CRNE GORE
OSNOVNI SUD U PODGORICI, po sutkinji Željki Jovović, uz učešće samostalne referentkinje Danijele Rajković kao zapisničarke, u krivičnom predmetu protiv okrivljenog N. R., zbog krivičnog djela teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 15. 03. 2021. godine donio je

P R E S U D U
Okrivljeni:

N. R., JMB xxxxxxxxxxxx, od oca R. i majke S., rođene B., rođen xx. aprila 20xx. godine u Podgorici, sa prebivalištem u Danilovgradu na adresi P. bb, državljanin Crne Gore, crnogorski državljanin, razumije crnogorski jezik, koji je i njegov jezik, po zanimanju automehaničar, neoženjen, bez djece, pismen, završio srednju školu, srednjeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 9. oktobra 2020. godine, oko 15,30 časova, na magistralnom putu Podgorica-Danilovgrad, u mjestu Velje brdo, Glavni grad Podgorica, ne pridržavajući se saobraćajnih propisa iz člana 49 stav 3 tačka 15 i člana 176 stav 1 Zakona o bezbjednosti saobraćaja na putevima, ugrozio javni saobraćaj i doveo u opasnost život i tijelo ljudi, na način što je upravljajući putničkim vozilom marke "Polo" registarskih oznaka DGAPxxx bez vozačke dozvole, desnom kolovoznom trakom označenog puta iz pravca Podgorice u pravcu Danilovgrada, preticao putničko vozilo NN marke, koje se u istom smjeru kretalo ispred njega, na mjestu gdje je na kolovozu obilježena neisprekidana uzdužna linija, pri čemu je koristio saobraćajnu traku koja je namijenjena za kretanje vozila iz suprotnog smjera, usljed čega je prednjim dijelom vozila udario u prednji dio putničkog vozila marke "Volkswagen" registarskih oznaka PGENxxx, kojim je iz suprotnog smjera, svojom kolovoznom trakom upravljao oštećeni R. V., kojom prilikom su oštećeni R. V. i njegov saputnik u vozilu oštećeni M. V. zadobili teške tjelesne povrede i to R. V. u vidu preloma poprečnih nastavaka trećeg i četvrtog vratnog pršljena i oguljotine desne strane trbuha, a M. V. u vidu preloma lobanje sa posljedičnim nakupljanjem krvi unutar lobanjske duplje, preloma rebra, rane prskotine desnog tjemenopotiljačnog predjela dužine oko 2 cm, rane prskotine lijeve strane čela i višestrukih oguljotina u predjelu desne ruke, dok su oštećeni M. D. saputnik u vozilu oštećenog R. V. i oštećeni M. P. saputnik u vozilu okrivljenog zadobili lake tjelesne povrede i to M. D. u vidu rane prskotine u predjelu čela dužine oko 3 cm sa okolnim krvnim podlivom, a M. P. u vidu rane prskotine gornje usne, krvnog podliva sredine čela, otoka desne podlaktice i višestrukih oguljotina desne ruke, pri čemu je okrivljeni bio svjestan da ovakvim kršenjem propisa može ugroziti javni saobraćaj i dovesti u opasnost život i tijelo ljudi, pa je na to pristao, dok je u odnosu na težu posledicu - teške tjelesne povrede kod oštećenih R. V. i M. V. postupao sa svjesnim nehatom, jer je znao da njegovom radnjom takve posljedice mogu nastupiti, ali je olako držao da do toga neće doći,
- čime je izvršio krivično djelo teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 5, čl. 13, čl. 15, čl. 42, čl. 52 čl. 53, čl. 54 i čl. 74 st. 6 Krivičnog zakonika Crne Gore i čl. 226, čl. 229, čl. 239, čl. 301 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 1 (jedne) godine i istovremeno određuje da se ista neće izvršiti, ako okrivljeni u roku od 3 (tri) godine po pravosnažnosti presude ne učini novo krivično djelo.

Na osnovu čl. 74 st. 6 Krivičnog zakonika Crne Gore, prema okrivljenom se izriče:

MJERA BEZBIJEDNOSTI
ZABRANA UPRAVLJANJA MOTORNIM VOZILOM
Okrivljenom N. R. se zabranjuje upravljanje motornim vozilom "B" kategorije, koja ima trajati godinu dana po pravosnažnosti presude.

Oštećeni R. V. i M. V. se radi ostvarivanja imovinsko pravnog zahtjeva upućuju na parnični postupak.

Obavezuje se okrivljeni da na ime troškova krivičnog postupka plati iznos od 331,00 eura, u roku od 15 (petnaest) dana po pravosnažnosti presude, pod prijetnjom prinudnog izvršenja.

O b r a z l o ž e nj e
Osnovno državno tužilaštvo u Podgorici je optužnicom Kt. br. 1708/20 od 24. 12. 2020. godine stavilo na teret okrivljenom N. R., izvršenje krivičnog djela teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore.

Nakon podnošenja optužnice sudu, državna tužiteljka u ODT-u, okrivljeni i njegov branilac su zaključili sporazum o priznanju krivice dana 11. 03. 2021. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog N. R., da je u vrijeme, mjesto i na način opisan u izreci ove presude učinio krivično djelo teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike - mlađu životnu dob, njegov raniji život, odnosno činjenicu da nije osuđivan, stav oštećenih M. P. i M. D. koji se nisu pridružili krivičnom gonjenju i nisu postavili imovinskopravni zahtjev, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka te iskreno kajanje, dok otežavajućih okolnosti nije bilo.

Sud je na osnovu čl. 74 Krivičnog zakonika Crne Gore okrivljenom izrekao mjeru bezbjednosti zabrana upravljanja motornim vozilom "B" kategorije, koja ima trajati godinu dana po pravosnažnosti presude, te da će se, shodno čl. 74 stav 6 Krivičnog zakonika Crne Gore, ukoliko okrivljeni prekrši navedenu zabranu, izrečena uslovna osuda opozvati.

Sud je, shodno čl. 239 Zakonika o krivičnom postupku, oštećene R. V. i M. V. uputio da imovinsko pravni zahtjev ostvare u parničnom postupku.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 331,00 eura, koji se odnose na ime troškova izvršene analize alkohola od strane Kliničkog centra Crne Gore u iznosu od 114,00 eura, medicinskog vještačenja u iznosu od 104,50 eura, saobraćajnog vještačenja u iznosu od 82,50 eura i iznos od 30,00 eura na ime paušalnih troškova, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 15. 03. 2021. godine.

ZAPISNIČARKA SUTKINJA
Danijela Rajković Željka Jovović
DN-a: Primjerak presude dostaviti:

- ODT Podgorica,
- Okrivljenom i braniocu okrivljenog,
- Oštećenim R. V. i M. V.,
- a/a.

Postupljeno dana __________________
Namještenik suda __________________
ZAPISNIČARKA SUTKINJA
Danijela Rajković,s.r. Željka Jovović,s.r.

PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.

ZTO: Danijela Rajković