K.br.23/13
U IME CRNE GORE
OSNOVNI SUD U ULCINJU, po sudiji Đokaj Amiru, uz učešće namještenika suda Markoč Roze, kao zapisničara, u krivičnom predmetu protiv okrivljenog Z.R.zbog krivičnog djela povreda slobode kretanja i nastanjivnja iz čl.163 st.2 u vezi st.1 Krivičnog zakonika, odlučujući po optuženom predlogu supsidijarnog tužioca K.S. iz Ulcinja, od 13.03.2013.godine, nakon održanog glavnog i javnog pretresa dana 13.06.2014.godine, u prisustvu supsidijarnog tužioca i okrivljenog, donio je, a dana 16.06.2014.godine javno objavio

P R E S U D U
Okrivljeni Z.R., od oca B. i majke A., rođene R., rođenxxxxx.godine u B., nastanjen u P., Ul. B.J. br.5, pismen, završio ekonomski fakultet, oženjen, otac jednog djeteta, dobrog imovnog stanja.

Na osnovu čl.373 tač.1 Zakonika o krivičnom postupku
OSLOBAĐA SE OD OPTUŽBE
Da je:

Kao direktor HTP „U. R.“, a u okviru i za vrijeme vršenja službene dužnosti dao nalog svom osoblju koje je zapošljeno na radnim mjestu inkasanta na rampi za ulaz u naselje A. B., te i obezbjeđenju na kapiji, da zabrane ulaz i ne puste da uđe kroz kapojiu S. K. iz U., te su isti po njegovom nalogu to i učinili dana 14.06.2011.godine kada je oštećeni svojim džipom u društvu saputnika O. S. htio da prođe kroz kapiju da bi došao do svoje kućice koja se nalazi na obali rijeke Bojane. Naime, T., radnik obezbjeđenja se oštećenom obratio riječima: „Svi mogu da prođu na ovom bijelom svijetu, samo ti ne možeš, naređeno je iz Ulcinjske rivijere da te ne puštamo“.Nije mu bilo dozvoljeno ni da plati ulaz za prolazak kroz kapiju.

čime bi izvršio krivično djelo povreda slobode kretanja i nastanjivanja iz čl.163 st.2 u vezi st.1 Krivičnog zakonika.

Troškovi krivičnog postupka padaju na teret budžetskih sredstava suda.

O b r a z l o ž e nj e
Optužnim predlogom supsidijarnog tužioca K. S. od 13.03.2013. godine okrivljenom Z. R. stavljeno je na teret izvršenje krivičnog djela povreda slobode kretanja i nastanjivanja iz čl.163 st.2 u vezi st.1 Krivičnog zakonika. Supsidijarni tužioc je do kraja glavnog pretresa ostao pri podnijetom optužnom predlogu.

Okrivljeni Z. R. nije priznao izvršenje krivičnog djela i u svojoj odbrani je inaveo da je zaposlen na mjestu izvršnog direktora HTP “Ulcinjska rivijera” sa sjedištem na V. plaži u U.. Da nije tačno da je bilo kome od radnika i osoblja HTP “Ulcinjska rivjera” ili nekom drugome izdao nalog da K. S. zabrani ulazak na A. B., gdje se nalaze hoteli HTP “U.R.”. Nakon mosta na Bojani, na ulasku na A.B. se nalazi rampa na mjestu gdje postoji asfaltirani put za ulazak u naselje A.B.. Odlukom odbora direktora HTP “ U.R.”, ustanovljena je cijena od 5,00 eura, koja se plaća na ulazu na A.B. i to isključivo za goste koji nijesu gosti hotela, a 2,00 eura za motocikle. Ta Odluka je donjeta u skladu sa Zakonom o turizmu, pravilniku Morskog dobra i međunarodnim standardima za turističke kapacitete koji su isključivo nudističkog karaktera. Na Odluku odbora direktora koja se svake godine donosi, a koja se odnosi na režim naplate ulaska na A. B. je bila podnjeta tužba, a koja se odnosila protiv navedene Odluke i Osnovni sud u Ulcinju je donio presudu koja je postala pravosnažana, a kojom je potvrdio da je Odluka odbora direktora HTP “Ulcinjska rivijera” ispravna. Dalje je naveo da nikome nije naredio da K. S. zabrani ulazak na A.B., jer isti može slobodno proći, s tim što je u obavezi da plati iznos koji je određen Odlukom odbora direktora, kao i svi drugi građani, a koji nijesu gosti hotela. Kako na obali rijeke B. sa strane gdje se nalazi A. B. postoje dosta bespravno sagrađenih objekata, Odbor direktora HTP “Ulcinjska rivijera” je donio odluku da za sve stanovnike Ulcinja, kao i druge građane Crne Gore, koji imaju vikendice na toj strani rijeke Bojane, za tri mjeseca turističke sezone, odnosno za čitavu godinu plati iznos od 100,00 eura za prolazak. Istakao je da most, koji se nalazi na A. B. je vlasništvo HTP “Ulcinjska rivijera”, jer je isti sagrađen isključivo od sredstava HTP “U.R.” i svim gostima koji ulaze na A. B., pružaju usluge parkiranja i obezbeđenja vozila. Što se tiče kritičnog dana, supsidijarni tužilac je sa svojim vozilom blokirao ulaz na A.B. i to čitav sat za vrijeme turističke sezone, zbog čega su pripadnici obezbeđenja koje je kao specijalizovanu službu angažovala HTP “Ulcinjska rivijera”, na obezbjđjenju objekata, bili prinđeni da pozovu policiju da bi K. S. oslobodio prolaz na A. B.. Da bi smirili situaciju u sred turističke sezone, nijesu podnosili krivičnu prijavu protiv Kuzman Srđana, jer je Ada Bojana turistički brend Crne Gore. Dalje je naveo da je pravosnažno oslobođen presudom Osnovnog suda u Ulcinju zbog istog krivičnog djela. Za supsidijarnog tužioca K. S. gradonačelnik opštine Ulcinj je platio prošle i pretprošle sezone propusnicu i to vjerovatno sa razlogom da ne bi došlo do nemilih scena na rampi gdje se ulazi na A.B.. Srđan Kuzman je svo vrijeme raspolagao sa propusnicama da može da ulazi na A.B.. Istakao je da se na A.B. može ulaziti i bez plaćanja bilo kakve nadoknade, ali na mjestu prije rampe sa desne strane, a koji nije asfaltni put. Takođe je naveo da je ovaj optužni predlog podnijet zbog toga što sa supsidijarnim tužiocem već duži niz godina ima problema, zbog toga što je isti radio na A.B., nakon čega mu je od strane HTP “Ulcinjska rivijera”, ponuđeno da sklopi novi sporazum za nastavak saradnje, ali je isti to odbio. Istakao je da svakih šest mjeseci daje izjave ili u policiji ili pred državnim tužiocem ili sudu zbog prijava koje mu podnosi Kuzman Srđan, koji je i prije nekoliko godina krivično odgovarao zbog napada na njega i pravosnažno je osuđen.

Sud je u dokaznom postupku izveo sledeće dokaze: u svojstvu svjedoka saslušao je supsidijarnog tužioca Kuzman Srđana, te saslušao svjedoke Muratović Skendera, Kajević Enisa, Stojanović Olega, Tomašević Marka i Radulović Duška, pročitao Odluku odbora direktora HTP “U.R.” o režimu ulaska na A.B. br.834 od 12.05.2011.godine, te izvršio uvid u pravosnažnu presudu Osnovnog suda u Ulcinju K.br.253/09 od 24.05.2010.godine i presudu Višeg suda u Podgorici Kž.br.1664/10 od 13.09.2010.godine.

Supsidijarni tužilac Kuzman Srđan, saslušan u svojstvu svjedoka izjavio je da je dana 14.06.2011.godine u jutarnjim časovima iz Ulcinja krenuo za Adu Bojanu, i to da bi pošao do svoje kućice gdje su se nalazili njegova supruga i djeca, da bi ih vratio u Ulcinju. Dok je išao za Adu Bojanu, sreo je Stojanović Olega koji je pošao sa njim i kada su prešli most na Bojani, zaustavio se ispred rampe i tada su mu prišla dva momka iz obezbjeđenja Tomašević i Muratović i rekli mu da Stojanović Oleg, koji je bio sa njim može da pređe na Adu Bojanu, ali da on ne može, jer je to naredio direktor Radomir Zec. Tada im je rekao da želi da plati da bi prošao, ali su mu oni rekli da čak ni to ne može i da mu svakako neće dozvoliti da prođe. Nakon toga parkirao je vozilo pored puta i pozvao policiju i oni su ga uputili da podnese prijavu, a zatim je nakon izvjesnog vremena na lice mjesta došao policajac Kajević Enis i još jedan drugi saobraćajni policajac, čije ime nije znao, i istima je predočio šta mu se desilo, o čemu su oni sačinili zapisnik. Tog dana nije vidio Zec Radomira, niti mu je on bilo šta saopštio. Kako je vidio da ni poslije godinu dana nije mogao da pođe do svoje kućice, odlučio je da kupi propusnicu i novac za to je dao jednom svom prijatelju, ali ljudi koji su izdavali te propusnice tražili su da on lično dođe i potpiše, što nije uradio zbog čega propusnicu nije imao.

Svjedok Muratović Skender je izjavio da je zaposlen u HTP “U.R.” i tokom sezone radi na rampi gdje se naplaćuje ulaz, odnosno naplaćuje ulaz od lica koja žele da uđu na A.B., a nijesu gosti hotela, jer gostima je ulaz slobodan. Tokom turističke sezone naplaćuje ulaz po Odluci uprave HTP “U.R.” i to po 5,00 eura za prolazak PMV, a isto je za i motocikle. Dana 14.06.2011.godine, bio je na svom radnom mjestu i naplaćivao ulaz na A.B., a sa njim je još bio i Tomašević Marko, koji je obavljao poslove obezbjeđenja, jer je uprava hotela angažovala obezđedjenje, kako na tom mjest tako i na drugim mjestima na A.B.. Dalje je naveo da se sjeća da je tog dana došao K. S. sa svojim vozilom, a sa njim je bio još jedan čovjek, koji je prišao je rampi, pa je i on prišao njegovom vozilu i upitao ga da li ima propusnicu, jer ako nema treba da plati 5,00 eura za prolazak vozilom, obzirom da ko nema propusnicu koja se izdaje za čitavu godinu ne može proći dok ne plati iznos od 5,00 eura na ime prolaska vozilom. K. S. nije imao propusnicu, a nije htio da plati ulaz, odnosno iznos koji je propisan, zbog čega istom nije dozvoljeno da prođe dok ne plati ulaz. Nakon toga Kuzman je pozvao policiju, koja je došla i tu su se isti raspravljao sa policijom, nakon čega se K. S. vratio vozilom nazad. Posle par dana K. S. je izvadio propusnicu i svaki dan je slobodno prolazio kada je dolazio na A.B. jer je imao urednu propusnicu. Istakao je da niko K. S. nije zabranjivao ulaz na A.B. i da njemu, kao radniku, niko iz uprave HTP “U.R.” nije naredio da K. S. zabrani ulaz na A.B., niti bilo kome drugome, već mu je iz uprave rečeno da od svih koji žele da prolaze treba da se naplati prolaz za one koji nijestu gosti hotela i koji nemaju urednu propusnicu. Kritičnog dana Tomašević Marko, koji je bio sa njim nije ništa rekao Kuzman Srđanu, pa ni to da svi mogu da prođu na ovom bijelom svjeti, samo da on ne može, jer je tako naređeno iz Ulcinjske rivijere. Istakao je da nakon što je K. S. pribavio propusnicu bio mu je slobodan prolaz i svaki put su mu otvarali rampu i mogao je da prođe. Dalje je naveo da je tog dana K. S. auto zaustavio prije rampe i blokirao ulazak na A.B., odnosno druga vozila su tuda teško prolazila, sve dok nije došla policija i kada je došla policija Kuzman je pomjerio vozilo, a ta blokada je trajala nekih 45 minuta do sat vremena. Pojasnio je da radnik na obezbjeđenju Tomašević Marko je K. S. saopštio da mogu da prođu samo oni koji su platili propusnicu i još mu je rekao da pomjeri vozilo, ali Kuzman nije htio sve dok nije došla policija.

Svjedok Kajević Enis je izjavio da se ne sjeća se baš svih detalja jer je prošlo dosta vremena, ali zna da je bilo u toku turističke sezone 2011.godine, kada je bio u patroli zajedno sa još jednim kolegom kada su dobili obavještenje od dežurne službe OB Ulcinj, da pođu na A.B.. Kada smo došli do rampe na ulazu na A.B. vidjeli su da je bilo parkirano jedno vozilo i tada im se obratio Kuzman Srđan, koji im je saopštio da mu nije dozvoljen ulazak na A.B.. Nakon toga on i kolega su pošli do radnika koji su bili na rampi i upitali ih zašto nijesu pustili Kuzman Srđana i oni su im odgovorili da isti nije htio da plati propusnicu za prolaz. To su saopštili K. S. i on je onda ponudio tim radnicima HTP „Ulcinjska rivijere“ na rampi da plati propusnicu, ali su mu isti rekli da on ne može proći, jer im je zabranjeno da on prođe na Adi od strane direktora. Nakon toga rekao je K. S. da može da pođe do stanice i da podnese prijavu, te da ukloni svoje vozilo, jer je isto bilo ispred rampe i sprečavalo ulazak drugih vozila na Adu Bojanu. K. S. je nakon toga pomjerio svoje vozilo i vratio nazad, a on je uzeo lične podatke od tih radnika, koji su bili na rampi i zajedno sa kolegom su pošli sa lica mjesta. Nije se mogao sjetiti ko je K. S. rekao da ne može proći, obzirom da im je od strane direktora naređeno da ga ne puštaju ali je to čuo, te da ne zna ko je toga dana podnio prijavu jer ih je dežurna služba uputila na lice mjesta. Dalje je naveo da kada je sa kolegom došao na lice mjesta, vozilo Kuzman Srđana je bilo od prilike po sredini kolovoza, ali isti nije pitao da li njegovim vozilom ometa saobraćaj.

Svjedok Stojanović Oleg je izjavio da tokom turističke sezone, negdje pred početak ljeta, zajedno sa K.S. krenuo je iz Ulcinja do Ade Bojane, jer tamo ima svoj lokal i kada su prišli rampi koja se nalazi nakon mosta, tu su bili jedan radnik Ulicinjske rivijere i jedan radnik sa obezbjeđenja, koji je imao žutu majicu. Taj radnik HTP „Ulcinjske rivijere“ rekao je K. S. koji je zaustavio vozilo prije rampe da ne može da prođe, a nakon toga je Kuzman njima rekao da hoće da plati propusnicu da bi prošao i onda mu je taj radnik rekao da ne može da prođe, jer mu je tako naređeno. Nakon toga se uključio i radnik obezbjeđenja Tomašević Marko, koji je takođe rekao K. S. da ne može da prođe, jer su dobili naređenje da se Kuzman ne pusti da uđe. Zatim je Kuzman pozvao policiju, koja je došla na lice mjesta, a kako je on otišao prema Adi to ne zna šta se dalje dešavalo kritičnom prilikom. Pojasnio je da je Kuzman zaustavio vozilo ispred ramp i sjeća se da je došao neki kamion koji je trebao da izvrši dostavu neke robe na Adi i da je taj kamion bez problema prošao. Ne sjeća se da su K. S. radnici saopštili da mu je zabranjen ulaz ili ne, bez obzira da li želi da plati ulaz. Dalje je naveo da sjeća da je tom prilikom radnik ili službenik obezbjeđenja rekao K. S. da im je rekao upravnik Ade Bojane da ne mogu da ga puste bez obzira da li je platio ulaznicu ili ne.

Svjedok Tomašević Marko je izjavio da je dana 14.06.2011.godine, bio na svom radom mjestu na ulaznoj kapiji na A.B., a vršio je poslove obezbjeđenja, jer je tada bio zaposlen u firmi za obezbjeđenje objekata i ličnosti “Top Gard” iz Bara. Dok je bio na radnom mjestu, oko podneva, vozilom je došao Kuzman Srđan, zajedno sa Stojanović Olegom i namjeravali su da uđu na Adu Bojanu. Zajedno sa njim kod rampe je bio i jedan radik “Ulcinjske rivijere”, koji je vršio naplatu prolaza, odnosno ulaska na Adu Bojanu. Prvo je radnik “Ulcinjske rivijere” pričao sa Kuzman Srđanom, a nakon toga je i on prišao, kada je vidio o kome se radi, jer mu je od njegovog pretpostavljenog Nedović Miljana, koji je bio šef obezbjeđenja za Adu Bojanu, bilo naloženo da Kuzman Srđana ne puste da uđe na A.B., zbog toga što je imao Odluku “Ulcinjske rivijere”, po kojoj nisu smjeli da ga puste. Nakon što mu je rekao da neće da ga puste da uđe na Adu Bojanu, isti nije htio da pomjeri auto, koje je parkirao ispred rampe i saopštio im je da slobodno mogu da pozovu policiju jer on neće pomjeriti auto. On je zatim pozvao svog pretpostavljenog Nedović Miljana koji je došao zajedno sa kolegom Janković Nikolom, pa su pozvali policiju koja je došla nakon nekih 15-ak minuta. Tada se povukao sa tog mjesta i ne zna šta su oni dalje radili, ali zna da je K. S. pomjerio vozilo nakon što je došla policija. Dalje je naveo da je vidio Odluku HTP „Ulcinjske Rivijere“, broj 574, kojom se određenim licima zabranjuje ulazak na Adu Bojanu, ali u toj Odluci nije pisalo ime Kuzman Srđana, niti je u toj odluci bilo nečije ime kome se konkretno zabranjuje ulazak i pojasnio da mu je Nedović Miljan usmeno saopštio da K. S. i Kraja Ademu zabrane ulaz na Adu Bojanu, jer su isti lomili kapiju na ulazu u Adu, a to mu je rekao na sastanku koji je imao sa njim prije nego što je počeo da radi. U firmu za obezbjeđenje lica i objekata “Top Gard” iz Bara bio je zaposlen oko godinu dana, a od kraja 2011.godine prestao je sa radom u toj firmi.

Svjedok Radulović Duško je izjavio da je vlasnik firme za obezbeđenje objekata i ličnosti „Top Gard“ iz Bara, a njegova firma je 2010.godine sa menadžmentom HTP “U.R.” zaključila ugovor, po kom ugovoru su bili obavezni da vrše obezbjeđenje objekta vlasništvo HTP “Ulcinjska rivijera”, kao i da vrši asistenciju radnicima Ulcinjske rivijere koji su vršili naplatu na rampi za ulazak na Adu Bojanu. Što se tiče konkretnog događaja koji se desio 14.06.2011.godine, o istom ga je obavjestio dežurni rukovodilac fizičkog sektora na A.B., Nedović Milan i saopštio mu da je K. S. tog dana došao putničkim vozilom marke „Tojota“ i blokirao ulaz na A.B., te da su pozvali policiju, obzirom da se nije moglo nesmetano proći na A.B., a da je policija obavila razgovor sa K.S. i da su svi nakon nekoliko minuta napustili lice mjesta. Menadžment HTP “U.R.” je donio odluku da određenim licima zabrane ulaz u kompleks Ade Bojane, jer su ta lica prethodnih godina uništavali imovinu HTP „Ulcinjska Rivijere“. U toj odluci nije navedeno na koga se ista odnosi, već se ta odluka odnosila na lica koja su ranije učinila štetu HTP “Ulcinjska rivijera”. Dalje je naveo da je on jedino imao komunikaciju sa izvršnim direktorom HTP „Ulcinjska Rivijera“, Zec Radomirom, i on mu nikada nije saopštio da nekom licu zabrani ulazak na A.B., niti mu je dao bilo kakva druga naređenja. Pojasnio je da je njegova firma obavljala djelatnost po osnovu Zakona o zaštiti lica i imovine.

Iz odluke odbora direktora HTP “U.R.” o režimu ulaska na A.B. br.834 od 12.05.2011.godine proizilazi da je tim aktom, a na osnovu čl.33 Statuta HTP „Ulcinjska rivijera“, utvrđena cijena ulaska na Adu Bojanu za 2011.godinu i to ulaz na A.B. za auto 5,00 eura dnevno, po osobi u kolima 1,00 euro dnevno, za pješake 2,00 eura, za ulazak i korišćenje infrastrukture na A.B. za sezonu 2011.godinu 100,00 eura.

Uvidom u pravosnažnu presudu Osnovnog suda u Ulcinju K.br.253/09 od 24.05.2010.godine sud je utvrdio da je okrivljeni Z.R. oslobođen od optužbe kojom je predstavljeno da je dana 27.07.2009.godine, kada je oštećeni K. S. došao na kapiju-rampu na ulazu „naselje Ada Bojana“ namjeravavši da posjeti svoju kućicu koja se nalazi na toj strani, osoblje obezbjeđenja istom zabranilo ulazak kroz kapiju u naselje, s obrazloženjem da im je tako naređeno od strane uprave „Rivijere“ na čijem se nalazi Radomir Zec.Kada je oštećeni pokušao da uđe i sledećih dana i to 28.07.2009.godine, zatim 29.07.2009.godine, ulazak mu i dalje nije bio dozvoljen.Takvo stanje je trajalo tokom cijele ljetnje sezone.Niko od nadležnih organa nije reagovao da bi oštećenom omogućio slobodu kretanja, čime bi izvršio krivično djelo povreda slobode kretanja i nastanjivanja iz čl.163 st.1 Krivičnog zakonika, a koju presudu je sud donio postupajući po optužnom predlogu oštećenog kao tužioca Kuzman Srđana.

Uvidom u presudu Višeg suda u Podgorici Kž.br.1664/10 od 13.09.2010.godine sud je utvrdio da je žalba oštećenog kao tužioca Kuzman Srđana odbijena kao neosnovana i potvrđena presuda Osnovnog suda u Ulcinju K.br.253/09 od 24.05.2013. godine.

Naime, optužnim predlogom oštećenog kao tužioca Kuzman Srđana okrivljenom Zec Radomiru stavljeno je na teret da je kao direktor HTP „Ulcinjska rivijera“, a u okviru i za vrijeme vršenja službene dužnosti dao nalog svom osoblju koje je zapošljeno na radnim mjestu inkasanta na rampi za ulaz u naselje Ade Bojane, te i obezbjeđenju na kapiji, da zabrane ulaz i ne puste da uđe kroz kapojiu Srđan Kuzman iz Ulcinja, te su isti po njegovom nalogu to i učinili dana 14.06.2011.godine kada je oštećeni svojim džipom u društvu saputnika Olega Stojanovića htio da prođe kroz kapiju da bi došao do svoje kućice koja se nalazi na obali rijeke Bojane. Naime, Tomašević, radnik obezbjeđenja se oštećenom obratio riječima: „Svi mogu da prođu na ovom bijelom svijetu, samo ti ne možeš, naređeno je iz Ulcinjske rivijere da te ne puštamo“. Nije mu bilo dozvoljeno ni da plati ulaz za prolazak kroz kapiju.

Imajući prethodno navedeno u vidu, sud nalazi da činjenični opis predmetnog optužnog predloga, kojim se okrivljenom Zec Radomiru, stavlja na teret krivično djelo povreda slobode kretanja i nastanjivanja iz čl.163 st.2 u vezi st.1 Krivičnog zakonika nije u saglasnosti sa pravnom kvalifikacijom krivičnog djela povreda slobode kretanja i nastanjivanja iz čl.163 st.2 u vezi st.1 Krivičnog zakonika, jer iz dispozitiva optužnog predloga ne proizilaze sva bitna obilježja predmetnog krivičnog djela.

Krivično djelo povreda slobode kretanja i nastanjivanja iz čl.163 st.1 Krivičnog zakonika čini ono lice ko drugom prozivpravno uskrati ili ograniči slobodu kretanja ili nastanjivanja na teritori Crne Gore, dok kvalifikovani oblik iz st.2 se stiče ako djelo iz stava 1 učini službeno lice u vršenju službe.

Naime, odredbom čl. 5 Krivičnog zakonika propisano je da „Krivično djelo je djelo koje je zakonom određeno kao krivično djelo, koje je protivpravno i koje je skrivljeno“, tako da se jasno zaključuje da je u našem pravu prihvaćen objektivno-subjektivni pojam krivičnog djela. Dakle, pored protivpravnosti i određenosti djela u zakonu, kao objektivinih elemenata, skrivljenost se pojavljuje kao obavezan opšti subjektivni element krivičnog djela, tako da je nužno da u činjeničnom opisu svakog krivičnog djela u optužnom aktu budu navedena sva konstitutivna obilježja inkriminacije, odnosno i subjektivni element ili stepen krivice sa kojim je okrivljeni izvršio krivično djelo koje mu se stvlja na teret. Ukoliko optužni akt to ne sadrži, isti je nepotpun i kao takav lišava sud mogućnosti razmatranja dokazne utemeljenosti istog, pa je kao takav nepodoban za osnivanje odluke kojom bi se okrivljeni eventualno oglasio krivim za preduzimanje radnje koje mu se u objektivnom smislu stavljaju na teret. U konkretnom sluaju pored izostanka subjektivnog elementa krivičnog djela, kako je to naprijed navedeno, u opisu djela kako je ono predstavljeno optužnim predlogom supsidijarnog tužioca nedostaju i objektivni elementi predmetnog krivičnog djela, imajući u vidu njegovu gore citiranu zakonsku definiciju.

Imajući u vidu da je u činjeničnom opisu dispozitiva optužnog predloga kojim je okrivljenom Zec Radomiru stavljeno na teret izvšenje krivičnog djela povreda slobode kretanja i nastanjivnja iz čl.163 st.2 u vezi st.1 Krivičnog zakonika izostavljen bitni elemenat krivičnog djela, tj. nije naveden subjektivni element, niti su navedeni svi objektivni elementi, to je sud na osnovu čl.373 tač.1 Zakonika o krivičnom postupku donio presudu kojom se okrivljeni Z.R. oslobađa od optužbe, jer djelo za koje je okrivljen nije po zakonu krivično djelo. Pritom, sud nije mogao precizirati dispozitiv optužnog predloga i dodavati navedene elemente, jer bi na taj način prekoračio optužbu i time povrijedio identitet presude i optužbe.

Cijeneći naprijed navedeno, sud nalazi da u ovom slučaju nije nužno baviti se detaljnom analizom rezultata dokaznog postupka.

Prilikom odlučivanja u ovoj krivično pravnoj stvari, sud je imao u vidu stav sudske prakse (Presude Višeg suda u Podgorici Kž.br. 817/2013 od 12.06.2012.godine i Kž.br.1825/13).

Kako je u ovoj krivično pravnoj stvari donesena oslobađajuća presuda, to troškovi krivičnog postupka padaju na teret budžetskih sredstava suda, shodno čl.230. st.1 Zakonika o krivičnom postupku.

Sa izloženog, odlučeno je kao u izreci presude.

OSNOVNI SUD U ULCINJU

Dana 16.06.2014.godine
ZAPINIČAR, S U D I J A,
Markoč Roza Amir Đokaj
PRAVNA POUKA:Protiv ove presude dozvoljena je žalba,u roku od 8 dana od dana prijema prepisa iste. Žalba se podnosi Višem sudu u Podgorici, a preko ovog suda.

DN-a:

- okrivljenom Zec Radomiru
- oštećenom kao tužiocu Kuzman Srđanu
- u spise