K.br.157/11
U IME CRNE GORE
Osnovni sud u Pljevljima, kao prvostepeni krivični sud po sudiji Branku Pejoviću uz sudjelovanje zapisničara Djondović Milenke u krivičnom predmetu protiv okrivljenog D. S.iz P., zbog krivičnog djela prevara iz čl. 244. st.3. u vezi st. 1. KZ CG, po optužnici ODT Pljevlja Kt.br.200/10 od 28.06.2010. godine, nakon održanog glavnog i javnog pretresa u prisustvu zamjenika ODT Djurović Veljka, okrivljenog i oštćenog P. D. iz sela J. opština P., dana 22.09.2011. godine, donio je i javno objavio
P R E S U D U
Okrivljeni D. S., JMBG .... od oca Lj. i majke I. rodjena C., rodjen .... godine u P., gdje i živi ul. 20. N. br. ., državljanin CG, zaposlen u P. "A.-t." DOO P., razveden, otac jednog maloljetnog djeteta, pismen završio srednju ekonomsku školu, vojsku služio u Jastrebcu 1978. godine, vodi se u VE, siromašnog imovnog stanja, ranije ne osudjivan
Na osnovu člana 373. st.1. tačka 2. ZKP CG
OSLOBADJA SE OD OPTUŽBE
Da je:

a) dana 02.11.2002. godine u mjestu J. opština P. u namjeri da sebi pribavi protivpravnu imovinsku korist, lažnim prikazivanjem činjenica, doveo u zabludu oštećenog P. D. iz mjesta J. opština P., da mu preda drvenu gradju u količni od 41,09 m3, u vrijednosti od oko 8.200,00 eura, što je ovaj učinio pa mu je naprijed navedenu količinu gradje predao u B. u ul. F. br. ., uz obećanje da će istu platiti u roku od 10 dana, što do danas nije učinio pa je tako oštećenog naveo da nešto učini na štetu svoje imovine, oštetivši na taj način P. D. za iznos od 8.200,00 eura,
čime bi izvršio krivično djelo prevara iz čl. 244. st.3. u vezi st. 1. KZ CG,
b) dana 06.04.2003. godine u B. u namjeri da sebi pribavi protivpravnu imovinsku korist, lažnim prikazivanjem činjenica doveo u zabludu oštećenog P. D. iz mjesta J. opština P. da mu preda drvenu gradju u količini 20,59 m3, u vrijednosti od 5.765,00 eura, na način što je od oštećenog preuzeo navedenu gradju u F. ulici u B. uz obećanje da će mu istu platiti u roku od 10 dana, što do danas nije učinio, pa je tako oštećenog naeo da nešto učini na štetu svoje imovine, oštetivši na taj način P. D. za iznos od 5.765,00 eura,
čime bi izvršio krivično djelo prevara iz čl. 244. st.3. u vezi st.1. KZ CG,
jer nije dokazano da je okrivljeni izvršio krivična djela koja mu se stavljaju na teret.

Troškovi krivičnog postupka padaju na teret budžetskih sredstava ovog suda.

Oštećeni P. D. iz sela J. opština P. radi ostvarivanja imovinsko-pravnog zahtjeva upućuje se na parnicu kod ovog suda.

O b r a z l o ž e n j e
Osnovno državno tužilaštvo u Pljevljima optužnicom Kt.br.200/10 od 28.06.2010. godine optužilo je D. S. iz P. zbog krivičnog djela prevara iz čl. 244. st.3. u vezi st. 1. KZ CG navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude.

U zvršnoj riječi zamjenik ODT-a je ostao pri preciziranoj optužnici i predložio da sud okrivljenog oglasi krivim i osudi po zakonu.

Svjedok - oštećeni P. D. u završnoj riječi je istakao da se pridružuje krivičnom gonjenju protiv okrivljenog i ističe imovinsko-pravni zahtjev u iznosu od 13.965,00 eura.

Okrivljeni D. S. u svoju odbranu u predmetu istrage je istakao da je po zanimanju ekonomista te da ima završenu srednju ekonomsku školu. Krajem 1989. godine je registrovao svoje privatno preduzeće zv. A.-t. sa sjedištem u P. koje i danas postoji pa je on vlasnik i direktor tog preduzeća, a isto je registorvano za promet roba na veliko i malo kao i proizvodnju, ali uglavnom se bavio veletrgovinom. Jedno godinu ipo dana zadnjih preduzeće praktično ne radi zbog velikih neizmirenih obaveza od strane dužnika. Dalje ističe da stalno živi u P. Dalje ističe da je bolestan i da boluje od dijabetisa. Dalje ističe da je počeo da radi sa D. P. vlasnikom jedne privatne strugare u mjestu J. opština P. Kada je počeo da radi s njim, a bilo je to negdje u ljeto 2002. godine, on je od njega uzeo jednu turu gradje u količini od 30 m3 i to je prodao jednom preduzeću u Z., a radilo se o rezanoj gradji. Ova gradja nije plaćena D. jer se dogovorio sa K. S. iz K. kod P. koji ima svoju privatnu akgenciju koja se zvoe "G. B." da on D. da gume za kamione. Posle toga ja sam uzeo još jednu turu gradje od D. radilo se o količi od oko 20 m3 rezane smrčeve gradje. To je prodao jednom preduzeću iz M. Tu gradju je naplatio i platio je to D. Posle toga je uzeo još jednu turu gradje u količini od oko 20 m3, takodje, rezane koju je prodao jednom preduzeću u B. Medjutim, tada je prekinut platni promet izmedju Srbije i Crne Gore i ta gradja njemu nije plaćena. Da bi on izmirio svoje obaveze prema D. P. on je uzeo stočnu hranu u Vojvodini i to je dao jednoj zemljoradničkoj zadruzi u P., a preko njih je uzeo robu u "V. J." u P. Tu robu koju je uzeo u "J." je dao S. K. vlasniku A. "G.", a S. obaveza je bila da isporuči kamionske gume oštećenom. Dalje ističe da je K. dao robe u vrednosti oko 12.400,00 eura, medjutim, njemu K. nije ništa od toga platio niti je dao šta D. K. je izmirio samo 1.500,00 eura i to je dao nekom M. K. HTZ opremu. Dalje ističe da je D. dao jednu prikolicu za TMV koja je procijenjena na 1.500,00 eura. Dalje ističe da je oštećenom dužan oko 5.800,00 eura i kada nije mogao da izvrši obavezu prema oštećenom angažovao je neke ljude da ga ucjenjuju, pa je iz tog razloga morao da pobjegne iz P. Zatim je odnio dijete u B. i tamo ga krijo, a zatim je bježao i u Bosnu i svukud po Crnoj Gori i po Vojvodini. Slučaj je prijavljivao policiji gdje su oštećeni i njegovi pomoćnici bili uhapšeni. Nespori da duguje oštećenom iznos od 5.800,00 eura, ali zbog toga što njemu duguju ljudi. Nad njegovim preduzećem je otvoren stečaj, pa je oštećeni pristao da mu umjesto njega dug nadokandi S. K. tako što će mu dati 28 komada guma za TMV. Objašnjava dalje da ga je jedne priliike oštećeni obavijestio da mu K. ništa nije izmirio, a nakon toga K. je obećao oštećenom da mu isporuči oblovu gradju na ime njegovog duga, ali ni to nije izvršio. Dalje ističe da izmedju njega i K. nije pravljen nikakv ugovor o cesiji kako ni izmedju oštećenog već su se bili usmeno dogovorili.

Na glavnom pretresu je istakao da je u cjelosti ostao pri svojoj odbrani koju je dao u predmetu istrage pred istražnim sudijom O. suda P. Dodao je takodje na glavnom pretresu od dana 22.09.2011. godine da mu oštećeni uzetu gradju nije fakturisao već je samo izložio okrivljenog prijetnjama da mu okrivljeni spornu gradju prati u gotovom novcu - kešu. Za taj postupak oštećenog okrivljeni je oštećenog prijavio policiji zbog krivičnog djela iznude kako njega tako i njegove pomagače, ali postupak se vodi u B. i nije do sada dobio nikakvu odluku. Takodje, ističe da iako je sklopio sa oštećenim poravnjanje 2005. godine da oštećenom nije platio dugovani iznos,a ovo iz razloga što mu K. nije platio dugovani iznos pa iz tog razloga on i nije mogao oštećenom da plati dugovani iznos za gradju.

U završnoj riječi je istakao da se ne osjeća krivim da ne priznaje krivicu pa predlaže da ga sud oslobodi od krivične odgovornosti iz razloga što je roba - gradja fakturisana na P. "A.-t." iz P. čiji je i vlasnik i izvršni direktor bio okrivljeni, i sada je to preduzeće likvidirano u postupku likvidacije, a ističe da ne može on biti odgovoran već preduzeće. Takodje, ističe da nema nikakvih sredstava za život i da sada nije u mogućnosti da izmiri potraživanje oštećenom. Takodje, dodaje da samo odradi poneki posao mjesečno nekih 10 dana i uzme za taj period od 100,00 - 120,00 eura i to upotrebi za prehranjivanje porodice i ništa više.

U dokaznom postupku sud je saslušao svjedoka oštećenog P. D., kao i svjedoke G. B., C. M., R. D. i pročitao iskaze svjedoka Lj. I., M. V. i K. S., izvršio uvid u otpremnicu br. 17 od 02.11.2002. godine, izvršio uvid u otpremnicu br. 21 od 06.04.2003. godine, izvršio uvid u otpremnicu - prevoznicu br. 20 od 06.04.2003. godine, pročitao predlog za dozvolu izvršenja od 19.01.2006. godine, pročitao poravnjanje zaključeno kod ovog suda u predmetu P.br.737/05 od 14.10.2005. godine i pročitao izvještaj iz KE za okrivljenog.

Nakon provedenog dokaznog postupka i nakon ocjene svih izvedenih dokaza, a imajući u vidu i odbranu okrivljenog, a polazeći od zakonskog opisa bića krivičnog djela koje je okrivljenom stavljeno na teret sud je mišljenja da činjenice koje slijede iz dokaza izvedenih na glavnom pretresu ne pružaju dovoljno osnova za utvrdjivanje krivice okrivljenog. Ovakvu svoju odluku sud je donio na činjenicama koje slijede iz dokaza izvedenih na glavnom pretresu.

Naime, svjedok - oštećeni P. D. u predmetu istrage dat pred istražnim sudijom Opštinskog suda u P. je istakao da u selu J. ima svoju pilanu i bavi se otkupom rezanjem i prodajom rezane gradje. Na nekoliko godina prije ovog dogadjaja je upoznao okrivljenog u selu Obarde, ali okrivljeni živi u P. i sa njim je održavao kontakt. Naime, okrivljeni bi kada bi god naišao kroz selo J., a kuća oštećenog je blizu magistralnog puta svraćao je kod njega kući. Pričao je da se bavi nekim biznisom i uvijek bi mu nudio nešto na prodaju. Nudio je auto-gume, auto djelove, ulje za vozila, trupce, brašno, suhomesnate proizvode itd. Nikada nije pominjao da ima svoju firmu, već da radi za drugog. Jedne prilike pa bilo je to u jesen 2002. godine on je svratiok od njega na Pilanu i vidio da oštećeni ima dosta rezane gradje pa je tražio od njega da uzme jedan šleper daske colarice pa mu je on dao tu dasku i on je došao sjutradan sa jednim šleperom kojim je upravljao jedan Dž. iz P., pa je utovario 41 m3 daske colarice, a bilo je nešto i greda. Dogovorili su se da mu gradju proda po 260,oo DEM po kubnom mbetu tako da je ukupan iznos izlazio 10.683 DEM. Prethodno ga je pitao čime on garantuje da plati gradju, on mu je rekao da neće biti nikakvih problema da će mu gradju platiti u roku od 10 dana i zakleo se u svoju ćerku da će uredno platiti. Gradja je utovarena 02.11.2002. godine i otpremnica je glasila na neko preduzeće "J." u Z., a dogovorili su se da mu plati gradju ili na račun ili kešom. Medjutim, prošlo je mjesec dana njega nije bilo, pa još mjesec pa ga je on zvao telefonom i rekao mu je da će mu platiti da se ništa ne brine. Posle je došao kod njega kući i svaki put ga je ubjedjivao da nikakvih problema neće biti da mu plati gradju, a u medjuvremenu je od njega uzimao manju količinu rezane gradje koju mu je odmah plaćao. U proljeće 2003. godine on je jednom svratio kod njega i ponovo je tražio da mu proda jednu odredjenu količinu rezane gradje pa su se dogovorili da mu oštećeni tu gradju sa svojim kamionom odveze u B., pa je oštećeni na svoj kamion utovario 20,79 m3 daske colarice i raznih gredica i dogovorili su se da on tu gradju plati po 280 DEM po metru kubnom što ukupno iznosi 5.765 DEM. Gradju je odvezao vozač G. B. koji je kod njega zaposlen, a sa njim je otišao C. M. koji mu je bio pomoćnik i to je bilo 06. aprila 2003. godine. Tada je trebao tu gradju da plati u kešu, medjutim, kada se čuo sa okrivljenim okrivljeni mu je rekao da ne može da plati u kešu već da će uplatiti na račun što je oštećeni prihvatio. Sjutri dan su ga iz banke obavijestili da mu nije novac legao na račun kao ni posle nekoliko dana, a svjedoci G. i C. su mu ispričali da su vidjeli u rukama okrivljenog u B. ček koji je glasio na firmu oštećenog. Nakon toga mu je rekao da nije imao dovoljno novca da mu uplati te da će mu sigurno platiti, zatim mu je rekao jednom da mu je spremio 4.000,00 eura te da će pare stići na J. u kafanu, medjutim, sve to nije bilo istina i tako redom. Jednom je svraćao kod njega i rekao mu damu na ime duga da jednu prikolicu kamionsku koja se nalazi u Pljevljima, medjutim, pošto je prikolica bila bez guma, a bila je u P. i pošto oštećeni nije znao čija je to prikolica nije smio da uzme tu prikolicu. Tako da od prikolice nije bilo ništa. Negdje u jesen 2003. godine kada je pozvao okrivljenog na kućni broj javila se jedna žena rekavši da su se oni razveli, da je okrivljeni odselio te da je ne uznemirva više, a na mobilni telefon mu se uopšte nije javljao. Od tada sa okrivljenim više nije imao nikakv kontakt. Početkom 2004. godine se sreo u selu V. sa svojim sestrićem S. D. pa mu je ispričao da je imao problem sa okrivljenim te da nekako sazna adresu okrivljenog pa mu je sestrić javio da je saznao adresu okrivljenog te da mu je okrivljeni poručio da će mu vratiti novac. Nakon toga okrivljeni je prijavio oštećenog kao i Sredojevića i još jednog P. da su navodno htjeli da mu uzmu dijete i policija ih je pritvorila. Dalje ističe da je tačno da ga je jedne prilike zvao okrivljeni i rekao da njemu dosta duguje S. K. iz K. kod P. i da se oštećeni obrati Slavenku i da će mu on izmiriti dug, pa je oštećeni svraćao nekoliko puta i S. mu je rekao da nije sporno da on nešto duguje okrivljenom pa mu je nudio da mu da neke trupce, ali je odmah rekao da je vrijeme loše i da se trupci teško mogu izvući. Medjutim, S. je izbjegao da mu da te trupce pa mu je nudio nekakvu HTZ opremu ali se nisu dogovorili. Ističe da je prihvatio sve što mu se nudilo da bi nekako iščupao dug, medjutim, kada bi god prihvatio da uzme robu koju su nudili te robe posle nije bilo. Ističe da mu do današnjeg dana nije ništa plaćeno od strane D. Pošto više marka ne važi preračunao je da mu okrivljeni duguje na ime glavnog duga iznos od 8.200,00 eura u dinarskoj protivrijednosti po važećem kursu evra. Okrivljeni je govorio da mu je dao nekih 1.500,00 eura, ali to nije tačno niti se sa njim vidio. On je protiv okrivljenog podnio parničnu tužbu I Opštinskog sudu u Beogradu, ali taj postupak još nije okončan. Istakao je da se pridružuje rkivičnom gonjenju protiv okrivljenog i istakao je imovinsko - pravni zahtjev u iznosu od 8.200,00 eura u dinarskoj protivvrijednosti. Na glavnom pretresu od dana 22.09.2011. godine je istakao da u medjuvremenu od zadnjeg pretresa dana 09.11.2010. godine pa do današnjeg dana nije imao nikakvih kontakata sa okrivljenim i okrivljeni u tom periodu niti je pozivao oštećenog niti dolazio kod njega niti mu govorio bilo šta u vezi plaćanja robe - gradje. Takodje, ističe da uporno u medjuvremenu preko advokata pokušava da naplati svoje potreživanje po postignutom poravnjanju koje je zaključeno kod ovog suda, ali ninakoji način se ne može utvrditi mjesto boravka okrivljenog jer mu se lična karta vodi na P., a živi u B. na nepoznatoj adresi. Ističe i to da do 2005. godine nije mogao da stigne odnosno okrivljeni mu je bio nedostupan na bilo koji način pa u tom periodu nije mogao ni da naplati svoje potraživanje pa je na kraju 2005. godine odlučio da pokuša bar u parničnom postupku da naplati svoje potraživanje, ali očigledno to nije uspjelo.

Okrivljeni osvrćući se na navode oštećenog je istakao da nije tačno da je nedostupan i da je njegova adresa ul. S. br. . u P., a samo povremeno odlazi u B. jer nema od čega da živi jer je ne zaposlen, pa otputuje do B. da bi nešto zaradio za život.

U završnoj riječi je istakao da se pridružuje krivičnom gonjenju protiv okrivljenog i predlaže da sud okrivljenog oglasi krivim i osudi po zakonu i istakao je imovinsko-pravni zahtjev u iznosu od 13.965,00 eura.

Sud je u cjelosti privhatio iskaz svjedoka - oštećenog smatrajući da je oštećeni veoma objektivno svjedočio.

Svjedok G. B. je istakao da je zaposlen kod oštećenog kao vozač i da se sjeća da je negdje u jesen 2002. godine kod oštećenog došlo jedno TMV "Mercedes" kojim je upravljao Dž. iz P., a sa njim je bio i okrivljeni pa je tada oštećeni otpremio okrivljenom 40 m3 rezane daske, a kasnije mu je oštećeni rekao da taj kamion gradje mu okrivljeni nikada nije platio. Nakon toga posle 5 mjeseci je on sa vozilom utovario oko 20,5 m3 gradje i to daske i greda i povezao za Beograd, a sa njim je bio i suvozač C. M. Kada je istovario gradju i pitao okrivljenog na koji način se dogovorio da gradju plati on je rekao da će platiti virmanski i pokazao mu popunjen virman. Takodje, mu se oštećeni žalio da mu ni ta gradja nikada nije plaćena.

Svjedok C. M. je takodje istakao da poznaje svjedoka G. B. koji je zaposlen kod oštećenog i ponekad kada G. podje da vozi gradju on sjede sa njim da bi usput nabavio nešto u Srbiji. Ne sjeća se tačno datuma, ali misli da je bio april 2003. godine G. je imao jednu turu za B. pa je on pošao sa njim da mu pravi društvo. Otjerali su gradju okrivljenom, pa ih je on odveo u jedno stovarište gdje je gradja istovarena. Tada je okrivljeni rekao da se dogovorio sa oštećenim da mu virmanski plati gradju pa im je pokazao ček popunjen te da je isti ponio u banku da ga pusti. B. je o tome obavijestio oštećenog. Jedne prilike mu je oštećeni rekao da mu okrivljeni nije platio tu gradju, a žalio se da mu ni prethodnu turu gradje nije platio.

Svjedok R. D. je istakao da je radio na pilani čiji je vlasnik oštećeni pa je radeći upoznao okrivljenog. Okrivljeni je često svraćao na pilanu gledao kada se reže gradja i vidio ga je i da ide kući kod oštećenog. Ne sjeća se tačno, ali misli da je bio novembar mjesec 2002. godine na pilanu je došao kamion sa prikolicom kojim je upravljao Dž. iz P. i na njega su utvarili 40 m3 rezane gradje, a pričalo se da je to za okrivljenog. Kasnije se saznalo da je oštećeni pričao da mu okrivljeni nije platio taj kamion gradje, a takodje ističe da zna da je negdje u aprilu mjesecu 2003. godine natovaren jedan kamion za okrivljenog kojim je upravljao G. B., a oštećeni mu je takodje kasnije rekao da mu okrivljeni nije platio ni taj kamion gradje kao ni prethodni.

Svjedok Lj. I. je u predmetu istrage istakao da je zaposlen na Pilani kod oštećenog pa je na toj pilani upoznao okrivljenog D. iz P. koji je često navraćao na pilanu i bio je u kontaktu sa oštećenim. Nije baš siguran, ali misli da je bilo u novmebru na jedan kamion su utovarili nešto preko 40 m3 rezane smrčeve gradje, a rekli su da je taj kamion gradje za okrivljenog i tu je bio prisutan okrivljeni. Posle toga u proljeće 2003. godine misli da je bio april na kamion vlasništvo oštećenog je utovareno oko 20 m3 rezane gradje takodje za okrivljenog, a sa vozačem Bobanom na put je otišao i C. M. iz J. Nakon toga u više navrata je od oštećenog saznao da mu okrivljeni nije platio nijednu turu gradje i okrivljenog nije više vidio da dolazi na pilanu.

Svjedok M. V. je u predmetu istrage takodje istakao da poznaje oštećenog te da se jedne prilike sreo sa njim i ispričao mu da mu je okrivljeni D. S. iz P.uzeo oko 60 m3 rezane gradje te da mu to nije platio, pa mu je ispričao da je i on imao problema sa okrivljenim koga od ranije poznaje i ispričao mu je da je on dao 26. septmebra 2002. godine 9 kamionskih guma i isporučio ih je K. S. iz P., medjutim, ističe da ni do današnjeg dana mu okrivljeni nije platio te gume, a nezna mu adresu niti može da ga nadje, a tada ga je okrivljeni oštetio za 2.700 DEM.

Svjedok K. S. je u predmetu istrage istakao da je vlasnik poslovne A. "G." te da je ista registrovana na ime njegovog oca. Radeći sa tom agencijom u 2000. godini je upoznao okrivljenog, a preko njegovog krštenog kuma iz P. N. M. Okrivljeni je svraćao kod njega u K. gdje mu je kuća pa su se dogovorili da poslovno saradjuju. Ispričao mu je i ponudio mu da mu daje HTZ opremu pa je napravio lager listu i rekao mu da može da uzima ivericu. Jedne prilike mu se okrivljeni požalio da od oštećenog je uzeo neku gradju i to dvije ture i da mu nije ništa platio iz razloga što njemu nisu platili i tražio je da mu oko toga pomogne. Nakon nekog vremena jednom je oštećeni svratio kod njega kući u kancelariju pošto je on isključivo tražio novac ili oblu gradju rekao mu je da može da mu obezbijedi jednu količinu gradje u K. G. Prema svojoj evidenciji duguje okrivljenom 1.800,00 ili 1.900,00 eura. Ističe da je imao razgovor sa oštećenim da mu na ime duga okrivljenog prema njemu obezbijedi kamionske gume no i taj posao je propao.

Sud je u cjelosti prihvatio iskaze svih svjedoka i iz istih je sud zaključio da je okrivljeni od oštećenog uzeo dvije ture rezane gradje što iznosi oko 60 m3 rezane daske i gredica te da mu za
tu robu ni do današnjeg dana nije platio ništa. Posebno je iz iskaza oštećenog sud zaključio da je okrivljeni stalno obećavao da će oštećenom platiti robu, ali mu to nije platio ni do danas. Oštećeni ističe da poslednjih nekoliko godina mu se oštećeni nije javljao niti na telefon niti lično niti je mogao gdje da ga pronadje. Sam okrivljeni u svojoj odbrani ističe da je često mijenjao mjesto prebivališta te da je bio po svim gradovima u Crnoj Gori, zatim po Vojvodini i Bosni, a navodno iz razloga da bi se zaštitio od oštećenog i njegovih pomagača kako mu navodno nebi oteli dijete.

Sud je u cjelosti prihvatio odbarnu okrivljenog koja je po mišljenju suda data realno i iz njegovog kazivanja sud je zaključio da je okrivljeni pokušavao da dodje do novca i plati oštećenom dugovoani iznos te da je u medjuvremenu došlo do blokade platnog prometa izmedju Srbije i Crne Gore, a u privrednom poslovanju roba se mora plaćati preko žiro-računa, a ne u kešu "iz ruke u ruku". Sud je iz njegove odbrane zaključio da se radi o dužničko-poverilačkim odnosima izmedju okrivljenog i oštećenog.

Uvidom u otpremnicu br. 17 od 02.11.2002. godine se zaključuje da je toga dana oštećeni otpremio 41,09 m3 daske colarice i rezanih gredica, a na ime P. DOO "J." iz Z.

Uvidom u otpremnicu br. 21 od 06.04.2003. godine se zaključuje da je oštećeni tada otpremio rezanu gradju u količini od 20,50 m3 okrivljenom gdje na otpremnici piše da je gradja za okrivljenog. Uvidom u otpremnicu br. 20 od 06.04.2003. godine se zaključuje da se prevozi rezana gradja na relaciji P. - B. u količini od 20,59 m3.

Uvidom u poravnjanje ovog Suda P.br.737/05 se zaključuje da su okrivljeni i oštećeni u parničnom prdmetu kod ovog suda postigli poravnjanje, te da se okrivljeni obavezao da oštećenom na ime duga isplati iznos od 8.250,00 eura sa kamatom počev od 01.01.2003. godine i to da mu iznos od 4.000,00 eura isplati u roku od 3 mjeseca, a iznos od 4.250,00 eura i kamatu u roku od 9 mjeseci, ali okrivljeni je prigovorio ističući da je mislio da će ovu obavezu da izvrši K. S. Dakle, iz predmetnog poravnjanja se zaključuje da je oštećeni pristao da mu okrivljeni isplati dugovani iznos u odredjenom roku sa pripadajućom kamatom počev od 01.01.2003. godine pa do isplate. Dakle, jasno je da se u konkretnom slučaju radi isključivo o obligaciono - pravnom odnosu, a to što okrivljeni trenutno nema novca da isplati oštećenog neznači da time čini krivično djelo, jer se njegovo dugovanje uvećava iz mjeseca u mjesec za pripadajuću kamatu. Dakle, očigledno je da nema dokaza da je okrivljeni izvršio krivično djelo koje mu se stavlja na teret.

Iz predloga za dozvolu izvršenja od dana 19.01.2006. godine se zaključuje da je oštećeni kao izvršni povjerilac podnio predlog ovom sudu za dozvolu izvršenja radi naplate svog
potraživanja popisom, procjenom, plenidbom i prodajom stana u P. koji okrivljeni posjeduje.

Uvidom u izvod iz KE za okrivljenog sud je zaključio da okrivljeni ranije nije osudjvian.

Kod ovakvog činjeničnog stanja na osnovu svih izvedenih dokaza sud je mišljenja da izvedeni dokazi na glavnom pretresu ne pružaju dovoljno činjeničnog osnova za utvrdjivanje krivice okrivljenog, te da u radnjama okrivljenog nema osnovnog konstutivnog elementa bića krivičnog djela namjere da okrivljeni nekog prevari te da time sebi pribavi protivpravnu imovinsku korist. Jasno je da se u konkretnom slučaju radilo o čistom obiligaciono-pravno odnosu gdje je oštećeni u mogućnosti da u parničnom postupku ostvaruje svoje pravo što je i učinio postignutim poravnjanjem i na kraju dobio izvršni naslov da može svoje potraživanje da naplati putem suda, a kako je to i predložio u predlogu za izvršenje prodajom stana koji okrivljeni posjeduje u P. Posebno treba istaći činjenicu koja ide u prilog odbrane okrivljenog da okrivljeni od samog početka pa do kraja ovog procesa nijednog momenta ne spori da on duguje oštećenom iznos od 8.250,00 eura, ali za sada nije u mogućnosti da taj dug oštećenom i plati. Dakle, sud nije utvrdio da je u radnjama okrivljenog postajala prevarna namjera pa je iz tog razloga i odlučio da okrivljenog oslobodi od krivične odgovornosti, jer je sud mišljenja da se u konkretnom slučaju radi o klasičnom gradjansko-pravnom odnosu.

Pošto nije neophodno utvrditi nevinost okrivljenog da bi se isti oslobodio od optužbe, već je dovoljno da izvedeni dokazi ne pružaju dovoljno činjeničnog osnova za utvrdjivanje njegove krivice, to je sud okrivljenog u nedostatku dokaza primjenom člana 373. st.1. tačka 2. ZKP CG.

U smislu člana 230. st.1. ZKP CG sud je odlučio da troškovi krivičnog postupka padaju na teret budžetskih sredstava suda.

Shodno članu 239. st.2. ZKP CG sud je oštećnog P. D. radi ostvarivanja imovinsko-pravnog zahtjeva uputio na parnicu kod ovog suda.

Sa svega izloženog odlučeno je kao u izreci presude.

OSNOVNI SUD U PLJEVLJIMA

dana 22.09.2011. godine
Zapisničar, S u d i j a,
Djondović Milenka Branko Pejović
PRAVNA POUKA: protiv ove presude dozvoljena je žalba u roku od 15 dana po prijemu
iste Višem sudu u Bijelom Polju, a preko ovog suda.

DOSTAVLJENO.

1x ODT Pljevlja
1x okrivljenom
4x u predmet