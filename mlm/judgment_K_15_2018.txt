U IME CRNE GORE
K.br. 15/18
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog P. A., koga brani B. M., advokat iz P., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 199/17 od 2.02.2018. godine, koju je na ročištu povodom odlučivanja o sporazumu o priznanju krivice zastupala Tatjana Begović - državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 11.04.2018. godine, donio je
P R E S U D U
Optuženi:

P. A., zv. "A.", JMB ..., od oca F. i majke T., rođene Lj., rođen .... godine u B.... - R. Srbija, sa prebivalištem u P... - K... G... ..., državljanin R. Srbije, neoženjen, završio osnovnu školu, privatnik - grobar, srednjeg imovnog stanja, neosuđivan, u pritvoru od 14.12.2017. godine od 10,45 časova
KRIV JE
Zato što je:

Od neutvrđenog dana mjeseca juna 2017. godine do 14.12.2017. godine u Podgorici, u svojoj kući u naselju K... G..., neovlašćeno radi prodaje držao opojnu drogu marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 56/12 od 09.11.2012. godine), iako je bio svjestan da postupa neovlašćeno i protivpravno, pa je to i htio, na način što je, opojnu drogu marihuanu, ukupne mase 848,433 grama, držao sakrivenu u svojoj spavaćoj sobi i to jedno pakovanje narandžaste boje ispod dušeka, a jednu staklenu teglu sa opojnom drogom mrihuanom, dvije pvc kese narandžaste boje sa opojnom drogom marihuanom i jednu vagu s natpisom "First" iza dušeka, dok je u ruksaku crne boje u većoj pregradi držao 7 većih pvc zamotuljaka sa opojnom drogom marihuanom, a u manjoj pregradi 1 manji pvc zamotuljak sa opojnom drogom marihuanom, koju opojnu drogu su ovlašćeni službenici Uprave policije - CB Podgorica dana 14.12.2017. godine, prilikom pretresa pronašli i oduzeli, a ista je bila namijenjena daljoj neovlašćenoj prodaji,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga je sud primjenom citiranih zakonskih odredbi, te odredbi čl. 32, čl.33, čl.34, čl.36, čl. 42, čl. 45, čl. 46 st. 1 tač. 3 i čl. 51. Krivičnog zakonika Crne Gore, te odredbi čl. čl. 226, čl. 229, čl. 303 i čl. 374 Zakonika o krivičnom postupku.

O S U Đ U J E
Na kaznu zatvora u trajanju od 11 (jedanaest) mjeseci, u koju kaznu mu se uračunava vrijeme provedeno u pritvoru, počev od 14.12.2017. godine od 10,45 časova.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u ukupnoj količini od 848,433 grama, koja se ima uništiti po pravosnažnosti presude donijete na osnovu sporazuma o priznanju krivice i vaga "First", kao predmeti upotrebljeni za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 199/17 od 12.02.2018. godine, optuženom P. A. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 02.04.2018. godine, Više Državno tužilaštvo dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 11.04.2018.godine, sud je pročitao dokaze predložene optužnicom i to: Zapisnik Uprave policije -CB Podgorica o pretresanju stana i drugih prostorija Ku.br. 974/17 od 14.12.2017. godine, na ime P. A., Dvije potvrde Uprave policije - CB Podgorica o privremeno oduzetim predmetima Ku.br.974/17 od 14.12.2017. godine, na ime P. A., Izvještaj Forenzičkog centra Danilovgrad o hemijskom vještačenju br. 364/18 od 01.02.2018. godine i izvršio uvid u fotodokumentaciju koja je sastavni dio izvještaja, Izvod iz kaznene evidencije na ime optuženog, Ministarstva unutrašnjih poslova Republike Srbije 05/11 broj 235-1880/18 od 12.03.2018. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 11 (jedanaest) mjeseci, srazmjerna stepenu krivice optuženog i težini počinjenog krivičnog djela, te da će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Kako je optuženi oglašen krivim, sud ga shodno čl. 226. i 229. Zakonika o krivičnom postupku, obavezuje i na plaćanje troškova krivičnog postupka i to paušala Višem državnom tužilaštvu u Podgorici iznos od 100,00€, koji je dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice, koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 11.04.2018.godine
S U D I J A
Predrag Tabaš
DN-a, po primjerak:

- VDT Podgorica,
- ZIKS - Spuž
-Optuženom,
- Braniocu optuženog,
- A/A.

Postupljeno, dana __________ godine