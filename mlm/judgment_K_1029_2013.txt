K.br. 1029/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki, uz učešće Rajković Danijele kao zapisničara, u krivičnom predmetu protiv Đ. S. iz Podgorice, zbog krivičnog djela građenja objekta bez građevinske dozvole iz čl. 326a Krivičnog Zakonika, rješavajući po optužnom predlogu ODT Podgorica Kt. br 1497/13 od 23. 12. 2013. godine, nakon održanog glavnog i javnog pretresa u prisustvu zastupnika optužbe Biljane Pavličić i okrivljenog, dana 06. 03. 2014. godine donio je i istog dana javno objavio:

P R E S U D U
Okrivljeni
Đ. S., JMB xxxxxxxxxxxxx, od oca V. i majke D., rođene G., rođen 26. 01. 19xx. godine u Kalinoviku, Republika BiH, sa prebivalištem u Podgorici, Park šume bb, bosanski državljanin, oženjen, otac jednog djeteta, završio srednju školu, lošeg imovnog stanja, neosuđivan.

Kriv je

Što je:

U oktobru 2013. godine, u naselju Park šume Zagorič, u Podgorici, svjestan svog djela čije je izvršenje htio i znajući da je njegovo djelo zabranjeno, postupajući protivno odredbi čl. 69 Zakona o uređenju prostora i izgradnji objekata (Sl.list CG br. 51/08), započeo građenje objekta bez prethodno pribavljene građevinske dozvole, na način što je vršio rekonstrukciju postojećeg prizemnog stambenog objekta dogradnjom sprata dimenzija u osnovi 10x10 m, iako za to nije imao građevinsku dozvolu,
- čime je izvršio krivično djelo građenje objekta bez građevinske dozvole iz čl. 326 a Krivičnog zakonika Crne Gore.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika Crne Gore i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu prethodno utvrđuje kaznu zatvora u trajanju od 3 (tri) mjeseca i istovremeno odrerđuje da se ista neće izvršiti, ako okrivjeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužioca u Podgorici Kt.br.1497/13 od 23. 12. 2013. godine, stavljeno je na teret okrivljenom Đ. S. izvršenje krivičnog djela građenje objekta bez građevinske dozvole iz čl. 326a Krivičnog zakonika. Zastupnik optužbe Biljana Pavličić u završnoj riječi je izjavila da u cjelosti ostaje pri podnijetom optužnom predlogu pa predlaže sudu da okrivljenog oglasi krivim i kazni po zakonu sa razloga što je nesumnjivo utvrđeno da je izvršio krivično djelo koje mu se stavlja na teret.

Okrivljeni Đ. S. je u svojoj odbrani naveo da je još 1998. godine kupio plac u naselju Zagorič od jednog V. ili V., nije siguran, nakon čega je sagradio kuću pod prizemlje dimenzija 10x10 metara, koja je godinama bila pod pločom i nije imala krov. Kako kuća nije imala krov, vremenom je od kiše dotrajala, u zidove se uvukla vlaga i postala je neuslovna za življenje. Početkom oktobra mjeseca 2013. godine odlučio je da na već postojećem objektu ozida visoko potkrovlje i postavi drveni krov i crijep, što je i uradio jer bi došao u situaciju ili da to uradi ili da se mora seliti iz te kuće. U toku radova na gradilište je došla građevinska inspekcija koja je konstatovala utvrđeno stanje i on je te zapisnike i potpisao. Znao je da je za građenje potrebna građevinska dozvola, pa se za istu obraćao, ali je nije mogao dobiti jer taj prostor još uvijek nije urbanizovan. Navodi da njegov objekat, nakon izvršene nadogradnje, ne smeta nikome, slijepa je ulica i nikome ne zaklanja pogled i nije u pojasu zaštitne zone i u pojasu pruge. U završnoj riječi je naveo da mu je žao što je izvršio krivično djelo, ali je to bio jedini način da ostane u svojoj kući, čiju gradnju je bio započeo.

Imajući u vidu jasno i nedvosmisleno priznanje okrivljenog, koje u toku postupka nije dovedeno u sumnju, i cijeneći isto kao dokaz, sud je primjenom čl. 458 st. 2 Zakonika o krivičnom postupku, nakon saglasnog predloga stranaka, donio rješenje da se neće provoditi dokazi predloženi optužnim predlogom, osim izvoda iz kaznene evidencije na ime okrivljenog, od kojeg zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni Đ. S. u oktobru 2013. godine, u naselju Park šume-Zagorič, u Podgorici, svjestan svog djela čije je izvršenje htio i znajući da je njegovo djelo zabranjeno, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je vršio rekonstrukciju postojećeg prizemnog stambenog objekta dogradnjom sprata dimenzija u osnovi 10x10 metara iako za to nije imao građevinsku dozvolu, čime je ostvario sva bitna obilježja krivičnog djela građenje objekata bez građevinske dozvole iz čl. 326 a Krivičnog zakonika Crne Gore.

Naime, članom 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na navedeni način, bio svjestan svog djela i htio njegovo izvršenje, odnosno bio je svjestan da je za gradnju objekta potrebno prethodno dobiti građevinsku dozvolu, pa je preduzimajući rekonstrukciju već postojećeg stambenog objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem.

Prilikom odmjeravanja krivične sankcije, sud je na strani okrivljenog u smislu čl. 42 st. 1 Krivičnog zakonika Crne Gore, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, njegove lične i porodične prilike, da je oženjen i otac jednog djeteta, te dosadašnje neporočno vladanje i stim u vezi raniju neosuđivanost, a što je sud utvrdio čitanjem izvoda iz kaznene evidencije na ime okrivljenog, dok otežavajućih okolnosti na strani okrivljenog sud nije našao, pa je cijeneći utvrđene olakšavajuće okolnosti kao naročito olakšavajuće, primjenom čl. 45 st. 1 tač. 3 i čl. 46 st. 1 tač. 5 Krivičnog zakonika Crne Gore, ublažio kaznu i umjesto zaprijećene utvrdio kaznu zatvora u trajanju od tri mjeseca, nakon čega je primjenom čl. 53 i 54 Krivičnog zakonika Crne Gore, sud izrekao uslovnu osudu kao u izreci presude, nalazeći da će se sa prijetnjom izvršenja utvrđene kazne zatvora te vremenom provjeravanja od jedne godine, na okrivljenog u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika Crne Gore.

Imajući u vidu činjenicu da je dana 21.08.2013.godine stupio na snagu Zakon o izmjenama i dopunama Krivičnog zakonika („Službeni list Crne Gore br. 40/2013“ od 13.08.2013. godine) u kome je u čl. 1 propisano da se u Krivičnom zakoniku naziv zakonika „Krivični zakonik“ mijenja i glasi „Krivični zakonik Crne Gore“, te cijeneći vrijeme izvršenja krivičnog djela, sud je primijenio Krivični zakonik Crne Gore, te isto precizirao u izreci, imajući u vidu da je isti važio u vrijeme izvršenja krivičnog djela.

Pošto je okrivljeni oglašen krivim, sud ga je obavezao da na ime paušala kao dijela troškova krivičnog postupka plati iznos od 30,00€, koji iznos troškova krivičnog postupka je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Iz svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 06. 03. 2014. godine

ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom,
- A/a.

Postupljeno dana ______________
Radnik suda __________________
ZAPISNIČAR: SUDIJA:

Rajković Danijela Jovović Željka, s.r.

PRAVNA POUKA:

Protiv ove presude dozvoljena je žalba, u roku od 8 (osam) dana od dana prijema pismenog otpravka iste, preko ovog suda Višem sudu u Podgorici.

ZTO Rajković Danijela