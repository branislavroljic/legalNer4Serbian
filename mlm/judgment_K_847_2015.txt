K. br. 847/15
U IME CRNE GORE
OSNOVNI SUD U PODGORICI, kao prvostepeni, krivični, po sudiji Željki Jovović, uz učešće Danijele Rajković kao zapisničara, u krivičnom predmetu protiv okrivljenog S. A., zbog krivičnog djela građenje objekta bez građevinske dozvole iz čl. 326a Krivičnog zakonika, rješavajući po optužnim predlogu ODT-a Podgorica Kt. br. 970/15 od 17. 12. 2015. godine, nakon glavnog, javnog pretresa, održanog dana 10. 02. 2016. godine, u prisustvu zastupnika optužbe Danijele Ivanović i okrivljenog, donio je i istog dana javno objavio

P R E S U D U
Okrivljeni:

S. A., JMB xxxxxxxxxxxxxx, od oca R. i majke M., rođene M., rođen 02. 07. 19xx. godine u Beranama, sa prebivalištem u Podgorici, Vrela Ribnička bb, državljanin Crne Gore, govori cnogorski jezik, nezaposlen, oženjen, bez djece, završio osnovnu školu, lošeg imovnog stanja, neosuđivan.

Kriv je

Što je:

U avgustu 2012. godine, u Podgorici, u naselju Vrela Ribnička, svjestan svog djela čije je izvršenje htio i znajući da je isto zabranjeno, postupajući protivno odredbi čl. 69 Zakona o uređenju prostora i izgradnji objekta, započeo građenje objekta bez prethodno pribavljene građevinske dozvole, na način što je uz postojeći stambeni objekat, dogradio objekat, dimenzija u osnovi cca 10,2x5m, tako što je ozidao zidove, izlio serklaže i AB ploču, bez prethodno pribavljene građevinske dozvole,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

S tim, što mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom ODT-a Podgorica Kt. br. 970/15 od 17. 12. 2015. godine stavljeno je na teret okrivljenom S. A. izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnik optužbe je u završnoj riejči izjavila da ostaje u cjelosti pri podnijetom optužnom predlogu, pa je predložila sudu da okrivljenog oglasi krivim i kazni po zakonu za krivično djelo stavljeno mu na teret u granicama koje zakon propisuje za predmetno krivično djelo.

Okrivljeni S. A. je u svojoj odbrani, datoj u prethodnom postupku pred ODT-om na zapisniku od 16. 12. 2015. godine, u potpunosti priznao izvršenje krivičnog djela, gdje navodi da je njegova porodica još prije 18 godina na gradskom zemljištu, u mjestu Vrela Ribnička u Podgorici, napravila jednu baraku koja je bila od drveta i u kojoj je živio pet ili šest godina, a koja je vremenom ostarila i postala neuslovna za življenje. U avgustu mjesecu 2012 godine srušio je pomenutu baraku i na tom mjestu sazidao prizemni objekat od tvrde gradnje, sazidao prizemnu dimenziju 10x5m, na način što je ozidao zidove betonskim blokom i izlio ploču. Tokom tih radova kod njega na gradilištu je došla građevinska inspekcija koja je sačinila zapisnik, a koji zapisnik je uredno i potpisao. Znao je da je gradio objekat bez građevinske dozvole, za koju se nije ni obraćao nadležnim organima iz razloga što nije mogao dobiti istu jer je gradio objekat na državnom zemljištu. Znao je da je građenjem objekta izvršio krivično djelo, ali se na to odlučio kako bi porodici stvorio uslove za skromno življenje, i zato što su svi oko njega gradili kuće na po dva sprata. Njegov objekat je ostao i dalje prizeman, nema ni krov i radi se o dvosobnom stanu, a u kojem objektu živi sa porodicom, majkom i bratom, a čeka i dijete. U završnoj riječi je naveo da mu je žao što je izvršio krivično djelo, ali je to uradio zbog okolnosti u kojima je živio, zbog barake koja je bila neuslovna i na taj način je obezbijedio krov nad glavom sebi, svojoj majci, supruzi, bratu i djetetu koje očekuje.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije na ime okrivljenog od 25. 12. 2015. godine, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni u avgustu 2012. godine, u Podgorici, u naselju Vrela Ribnička, svjestan svog djela čije je izvršenje htio i znajući da je isto zabranjeno, postupajući protivno odredbi čl. 69 Zakona o uređenju prostora i izgradnji objekta, započeo građenje objekta bez prethodno pribavljene građevinske dozvole, na način što je uz postojeći stambeni objekat, dogradio objekat, dimenzija u osnovi cca 10,2x5m, tako što je ozidao zidove, izlio serklaže i AB ploču, bez prethodno pribavljene građevinske dozvole, čime je ostvario sva bitna obilježja krivičnog djela građenje objekta bez građevinske dozvole iz čl. 326a Krivičnog zakonika.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za gradnju objekta neophodno prethodno dobijanje građevinske dozvole, pa je preduzimajući građenje objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, porodičnost, te dosadašnje neporočno vladanje i s tim u vezi raniju neosuđivanost, što je sud utvrdio čitanjem izvoda iz kaznene evidencije na ime okrivljenog, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, primjenom čl. 45 st. 1 tač. 3 i čl. 46 st. 1 tač. 5 Krivičnog zakonika, okrivljenom ublažio kaznu ispod zakonskog minimuma za predmetno krivično djelo i utvrdio kaznu zatvora u trajanju od tri mjeseca, pri čemu je sud, primjenom čl. 53 i 54 Krivičnog zakonika, okrivljenom izrekao uslovnu osudu kao u izreci presude, nalazeći da će se i sa prijetnjom izvršenja utvrđene kazne zatvora i vremenom provjeravanja okrivljenog u periodu od jedne godine, na okrivljenog u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € na ime paušala kao dijela troškova krivičnog postupka, a koji iznos troškova krivičnog postupka je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 10. 02. 2016. godine.

ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom i a/a.

Postupljeno dana ______________
Radnik suda __________________
ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković