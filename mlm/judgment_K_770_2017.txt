K. br. 770/17
U IME CRNE GORE
OSNOVNI SUD U PODGORICI, po sudiji Goranu Đukoviću, uz učešće Radević Sanje kao zapisničara, u krivičnom predmetu protiv okrivljenog R. B. iz P., zbog krivičnog djela nedavanje izdržavanja iz čl. 221 st. 1 Krivičnog zakonika Crne Gore, odlučujući po optužnom predlogu ODT Podgorica Kt. br. 1071/17 od 24.11.2017. godine, nakon održanog glavnog i javnog pretresa, dana 15.01.2018. godine, u prisustvu stranaka zakonske zastupnice maloljetne oštećene A. B. majke S. K. i punomoćnice oštećene maloljetne A. B. adv M. Ž., po zamjeničkom punomoćju adv O. M.,donio je i istog dana javno objavio,

PRESUDU

Okrivljeni: R. B., sa JMBG .... od oca V. i majke R. rodjene R., rodjen .....godine, u Podgorici, sa prebivalištem u P., ulica H.br. ..., državljanin Crne Gore, po zanimanju mašinski tehničar, razveden, otac četvoro djece, završio srednju školu, srednjeg imovnog stanja
KRIV JE
Zato što je:

U periodu od januara 2016. godine do oktobra 2017.godine, izuzev za februar i maj 2016.godine, u Podgorici, svjestan svog djela čije je izvršenje htio i znajući da je njegovo djelo zabranjeno, nije davao izdržavanje za lice koja je po zakonu dužan da izdržava - maloljetnu kćerku oštećenu A. B., koja dužnost mu je utvrdjena pravosnažnom i izvršnom sudskom odlukom - presudom Osnovnog suda u Podgorici P. br. 5465/15 od 27.11.2015.godine, kojom je odredjeno da na ime izdršavanja kćerke, svakomjesečno uplaćuje iznos od 250,00 eura na žiro račun zakonske zastupnice - majke S. K., od prvog do petog u mjesecu,
- čime je izvršio krivično djelo nedavanje izdržavanja iz čl.221 st.1 Krivičnog zakonika Crne Gore.

Pa sud okrivljenom primjenom citiranih zakonskih propisa te čl. 3, 4, 5, 13, 15, 32, 42, 52, 53 i 54 Krivičnog zakonika Crne Gore i čl.226, i 374 Zakonika o krivičnom postupku, i z r i č e:

USLOVNU OSUDU

Kojom mu prethodno utvrdjuje kaznu zatvora u trajanju od 30 (trideset) dana i istovremeno odredjuje da se utvrdjena kazna neće izvršiti ukoliko okrivljeni u roku od 2 (dvije) godine po pravosnažnosti presude ne izvrši novo krivično djelo.

Obavezuje se okrivljeni da ovom sudu na ime paušala u roku od 15 dana po pravosnažnosti presude.

Obrazloženje
Optužnim predlogom Osnovnog državnog tužilaštva Kt. br. 1071/17 od 24.11.2017. godine, stavljeno je na teret okrivljenom R. B. izvršenje krivičnog djela nedavanje izdržavanje iz čl. 221 st. 1 KZCG.

U završnoj riječi zastupnik optužbe je ostao pri podnijetom optužnom predlogu i predložio je sudu da okrivljenog oglasi krivim i osudi po zakonu.

Punomoćnica oštećene advokatica M. Ž. je u završnoj riječi istakla da podržava završnu riječ zastupnika optužbe. Troškove postupka nije tražila.

Iznoseći odbranu na glavnom pretresu okrivljeni je ponovio navode odbrane u prethodnom postupku gdje je u bitnom istakao da je sa majkom oštećene bio u braku 20 godina da je brak razveden presudom Osnovnog suda u Podgorici 2015.godine. U braku su dobili dvoje djece i to kćerku A. i sina L.. Prema presudi parničnog suda kćerka je povjerena svojoj majci na čuvanje, a on je tom presudom obavezan da na ime izdržavanja kćerke svakomjesečno uplaćuje na žiro račun bivše supruge iznos od 250,00 eura. Taj novac nije uplaćivao na žiro račun i za to ima opravdanje. Naime, saznao je da njegova bivša supruga novac ne koristi za izdržavanje djeteta već za druge potrebe. Djetetu je kupovao garderobu, knjige, telefone, vodio je na odmore, plaćao taksi, davao novac za džeparac i platio troškove polumature. Osim toga A. često boravi kod njega i on joj kupuje hranu. Na glavnom pretresu je još istakao da je svjestan da je morao davati izdražvanje kako je to naloženo izvršnom presudom Osnovnog suda u Podgorici. U završnoj riječi ostao je pri navodima odbrane iz prethodnog postupka.

U dokaznom postupku sud je pročitao presudu Osnovnog suda u Podgorici P. Br. 845/15 od 27.11.2015.godine, saslušao zakonsku zastupnicu maloljetne, majku K. S. i pročitao izvod iz KE za okrivljenog izdat od Odeljnja PRIS-a Osnovnog suda u Podgorici.

Iz presude Osnovnog suda u Podgorici P. Br. 5465/15 od 16.11.2015.godine koja je izvršna dana 25.12.2015.godine proizilazi da je razveden brak predlagača R. B. sa S. B. zaključen dana 21.08.1998. godine. U stavu 2 presude, izmedju ostalog, maloljetna kćerka predlagača A. B. povjerena je na dalje vršenje roditeljskog prava predlagaču II reda majci uz obavezu predlagača I reda oca da svakomjesečno od 1-5-og u mjesecu na žiro računa predlagača II reda - majke kod NLB Montenegrobanke AD Podgorica uplaćuje iznos od 250,00 eura dok za to postoje zakonski uslovi.

Iz iskaza zakonske zastupnice maloljetne oštećene majke K. S. proizilazi da je brak sa okrivljenim razveden u decembru 2015. Godine, presudom Osnovnog suda u Podgorici. Da je tom presudom izmedju ostalog odredjeno da kćerka A. bude kod nje, pri čemu je sud obavezao okrivljenog da svakomjesečno od 1-5-og u mjesecu na njen žiro račun uplaćuje iznos od 250,00 eura na ime izdržavanja A., da je po toj presudi izvršio dvije uplate u toku 2016.godine i to u februaru i maju mjesecu. Pridružila se krivičnom gonjenju ali nije postavila imovinsko pravni zahtjev.

Iz izvoda iz Ke za okrivljenog izdat od Osnovnog suda u Podgorica proizilazi da je ranije neosudjivan.

Okrivljeni tokom čitavog postupka je negirao izvršenje krivičnog djela, ne sporeći da nije vršio uplate novčanog iznosa na ime mldb oštećene kako je to odredjeno izvršnom presudom Osnovnog suda u Podgorici K. br. 5456/15, navodeći da je za to imao opravdane razloge jer je saznao da njegova supruga novac na ime izdržavanja koristi za druge potrebe.

Sud nalazi da okrivljeni nije imao opravdan razlog za nedavanje izdržavanja maloljetne oštećene, jer je bio obavezan postupiti po citiranoj presudi parničnog suda i nije na njemu da cijeni kako se troši predmetni novac od strane u ovom slučaju majke oštećene, pa je odbrana okrivljenog neosnovana i sračunata na izbjegavanju krivice. Osim toga isticanje okrivljenog da je oštećenog kupovao garderobu i plaćao druge troškove ne ekskupiraju ga od krivice, jer je to njegova moralna obaveza prema oštećenom, a u postupku je utvrdjeno da zakonsku obavezu izdržavanja maloljetne oštećene po citiranoj presudi nije izvršavao.

Odbrana okrivljenog je demantovana iskazom zakonske zastupnice mldb. oštećene majke S. K., koju sud cijeni kao istinit, iz kog iskaza se utvrdjuje da u naznačenom periodu okrivljeni nije davao izdržavanje za maloljetnu oštećenu A. B., lice koje je po zakonu dužan da izdržava, a koja obaveza je utvrdjena citiranom presudom parničnog suda.

Iskaz zakonske zastupnice maloljetne oštećene potvrdjen je sadržinom presude Osnovnog suda u Podgorici P. Br. 5456/15 koja presuda je izvršna isprava.

Cijeneći subjektivni odnos prema izvršenom krivičnom djelu sud je utvrdio da je okrivljeni postupao sa direktnim umišljajem zato što u periodu od januara 2016. godine do oktobra 2017.godine, izuzev za februar i maj 2016.godine, u Podgorici, svjestan svog djela čije je izvršenje htio i znajući da je njegovo djelo zabranjeno, nije davao izdržavanje za lice koja je po zakonu dužan da izdržava - maloljetnu kćerku oštećenu A. B., koja dužnost mu je utvrdjena pravosnažnom i izvršnom sudskom odlukom - presudom Osnovnog suda u Podgorici P. br. 5465/15 od 27.11.2015.godine, kojom je odredjeno da na ime izdršavanja kćerke, svakomjesečno uplaćuje iznos od 250,00 eura na žiro račun zakonske zastupnice - majke S. K., od prvog do petog u mjesecu.

Odlujući o krivičnoj sankciji za okrivljenog sud je cijenio sve okolnosti iz čl. 42 Krivičnog zakonika CG koje utiču da kazna bude manje ili veća, pa je u odsustvu otežavajućih okolnosti kao olakšavajuu cijenio raniju neosudjivanost okrivljenog koju je utvrdio iz citiranog izvoda iz KE, pa je okrivljenom izrekao uslovnu osudu kojom mu je prethodno utvrdio kaznu zatvora u trajanju od 30 dana i istovremeno odredio da se utvrdjena kazna neće izvršiti ukoliko okrivljeni u roku od 2 godine po pravosnažnosti presude ne izvrši novo krivično djelo, nalazeći da je ova krivična sankcija primjerena kako ličnosti počinioca tako i njegovom krivično djelu i da se istom ima ostvariti svrha uslove osude iz čl. 52 st. 2 KZCG u okviru opšte svrhe propisivanja i izricanja krivičnog sankcija iz čl. 54 st. 2 KZCG.

Odluku o paušalu sud je temeljio na odredbi čl. 226 ZKP-a, a njegovu visinu je odmjerio shodno: imovnom stanju okrivljenog, dužini trajanja i složenosti krivičnog postupka.

Sa izloženog odlučeno je kao u izreci presude.

OSNOVNI SUD U PODGORICI

Dana, 15.01.2018.godine
SUDIJA
Goran Đuković,s.r.

PRAVNA POUKA: Protiv ove presude može se izjaviti žalbau roku od 8 dana od prijema pisanog otpravka isteVišem sudu u Podgorici, a preko ovog suda.

ZTORadević Sanja