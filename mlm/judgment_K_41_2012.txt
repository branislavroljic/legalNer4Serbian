CRNA GORA
OSNOVNI SUD U NIKŠIĆU

K.br.41/2012
Dana 27.06.2013. godine
U IME CRNE GORE
OSNOVNI SUD U NIKŠIĆU, kao prvostepeni krivični, sudija pojedinac Djuričković Igor, uz sudjelovanje namještenika Papović Budimirke kao zapisničara, rješavajući u krivičnom predmetu optuženog Š. L iz Nikšića, zbog krivičnog djela razbojništvo iz člana 242 stav 1 KZ, postupajući po optužnici ODT Nikšić Kt.br.13/11 od 08.02.2011.godine i ukidnom rješenju Višeg suda u Podgorici Kž.br.1535/11 od 20.11.2011.godine, nakon javnog glavnog pretresa, održanog dana 24.06.2013. godine, u prisustvu zamjenika ODT-a Djorojević Dejana, optuženog i njegovog branioca Božović Rajka advokata iz Podgorice, donio je i dana 27.06.2013.godine javno objavio

P R E S U D U
Optuženi:

Š.L, JMBG , od oca D. i rodjene V. rodjen , u Nikšiću sa prebivalištem u Nikšiću – ul. IV Crnogorske 5B, državljanin Crne Gore, student, neoženjen, srednjeg imovnog stanja, ranije neosudjivan, u pritvoru se nalazio od dana 11.01.2011.godine do dana 19.05.2011.godine
- Na osnovu člana 373 stav 1 tačka 2 ZKP-a
OSLOBADJA SE OD OPTUŽBE
Da je:

Dana 16.10.2010. godine, oko 17,20 časova u Nikšiću, prijetnjom da će neposredno napasti na život Djukanović Tamare, oduzeo tudju pokretnu stvar u namjeri da njenim prisvajanjem sebi pribavi protivpravnu imovinsku korist, na način što je ušao u sportsku kladionicu “Williams”, vlasništvo oštećenog Pinjoh Jakova, koja se nalazi u ulici Jola Piletića bb, stavio na glavu kapu sa prorezima za oči, takozvanu “fantomku”, a zatim izvadio pištolj nepoznate marke i isti okrenuo u pravcu radnice Dj. T i istoj uputio riječi: “Daj mi sve pare koje imaš” nakon čega je Dj. T okrivljenom predala kovertu u kojoj se nalazio papirni novac, a zatim je okrivljeni zatražio da mu preda i metalni novac, koji mu je Dj. T. stavila u džep od jakne, kojom prilikom je oduzeo novac u iznosu od 1.018,00 eura, nakon čega se Dj. T obratio riječima “Lezi dolje i nemoj da praviš kakvu grešku, izrešetaću te”, a zatim je udario nogom u njenu desnu nogu, nakon čega se udaljio iz objekta u nepoznatom pravcu
- čime bi počinio krivično djelo razbojništvo iz člana 242 stav 1 Krivičnog zakonika
Troškovi krivičnog postupka padaju na teret budžetskih sredstava ovoga suda.

O zahtjevu okrivljenog za naknadu troškova koje je imao po osnovu angažovanja izabranog branioca sud će odlučiti naknadno posebnim rješenjem nakon pravosnažnosti odluke o krivici okrivljenog.

O b r a z l o ž e n j e
Osnovni državni tužilac u Nikšiću svojom optužnicom Kt.br.13/11 od 08.02.2011. godine, stavio je na teret optuženom Š. L izvršenje produženog krivičnog djela razbojništvo iz člana 242 stav 1 KZ u vezi člana 49 KZ. Zamjenik ODT-a Djorojević Dejan, koji je zastupao optužnicu na glavnom pretresu, prije davanja završnih riječi izjavio je da odustaje od krivičnog gonjenja protiv optuženog Š.L zbog izvršenja dvije radnje izvršenja produženog krivičnog djela razbojništvo iz člana 242 stav 1 KZ u vezi člana 49 KZ i u tom pravcu izmijenio pravnu kvalifikaciju podnijete optužnice tako što je optuženom stavio na teret izvršenje krivičnog djela razbojništvo iz člana 242 stav 1 KZ i u svojoj završnoj riječi, ostajući pri navodima izmijenjene optužnice, predložio sudu da optuženog oglasi krivim i osudi po zakonu.

Imajući u vidu činjenicu da je optuženom Š. L podnijetom optužnicom bilo stavljeno na teret izvršenje produženog krivičnog djela razbojništvo iz člana 242 stav 1 KZ u vezi člana 49 KZ, a da je zamjenik ODT-a u toku pretresa odustao od dvije radnje izvršenja tog produženog krivičnog djela i to: radnje kojom je optuženom bilo stavljeno na teret da je dana 24.06.2010 .godine, oko 17,00 časova, u Nikšiću, prijetnjom da će neposredno napasti na život B. Z, oduzeo tudju pokretnu stvar u namjeri da njemu prisvajanjem sebi pribavi protivpravnu imovinsku korist, na način što je ušao u sportsku kladionicu “Williams”, vlasništvo oštećenog P. J, koja se nalazi u ulici Bulevar Vuka Mićunovića, a zatim stavio na glavu kapu sa prorezima za oči, takozvanu “fantomku”, nakon čega je izvadio pištolj nepoznate marke i isti prislonio na vrat radnice B. Z i istoj uputio riječi : “Daj pare, daj sve što imaš, stavi pare u kovertu”, nakon čega je B. Z u kovertu stavila iznos od 1.100,00 eura novca u raznim apoenima, koju kovertu sa novcem je okrivljeni oduzeo i udaljio se u nepoznatom pravcu i radnje kojom je optuženom bilo stavljeno na teret da je dana 06.01.2011 godine, oko 15,30 časova u Nikšiću, prijetnjom da će neposredno napasti na život G. S, oduzeo tudju pokretnu stvar u namjeri da njenim prisvajanjem sebi pribavi protivpravnu imovinsku korist, na način što je ušao u sportsku kladionicu »Williams«, vlasništvo oštećenog P. J, koja se nalazi u ulici Veselina Masleše broj 2, stavio na glavu žensku čarapu i držeći u ruci pištolj nepoznate marke isti prislonio na potiljak glave radnice G. S i istoj uputio riječi »Ovo je oružana pljačka, daj pare », nakon čega je G. S okrivljenom predala dnevni pazar u iznosu od 300,00 eura u raznim apoenima, nakon čega je okrivljeni odgurnuo i uputio riječi »Lezi dolje«, a zatim se udaljio iz objekta u nepoznatom pravcu, sud je u smislu odredbe člana 372 stav 1 tačka 1 KZ, kojom je propisano da će u slučaju kada državni tužilac prije okončanja glavnog pretresa odustane od optužbe sud donijeti presudu kojom se optužba odbija, navedene radnje izvršenja produženog krivičnog djela razbojništvo iz člana 242 stav 1 KZ u vezi člana 49 KZ, koje je okrivljenom bilo stavljeno na teret prvobitno podnijetom optužnicom, izostavio iz činjeničnog opisa presude.

Optuženi Š. L u svojoj odbrani datoj u postupku istrage i na glavnom pretresu, negirajući izvršenje krivičnog djela za koje je optužen, u bitnom je istakao da sa izvršenjem krivičnih djela koja su mu stavljena na teret nema nikakve veze, da je za ista čuo prvi put kada je lišen slobode od strane službenika Uprave policije CG-PJ Nikšić, da često igra sportsku kladionicu i da je zbog toga u više navrata ulazio u kladionicu “Williams” koja se nalazi u ulici Jola Piletića, da radnice u toj kladionici poznaje izvidjenja a da nikada nije ulazio u kladionicu “Williams” koja se nalazi u Bulevaru Vuka Mićunovića i kladionicu “Williams” koja se nalazi u ulici Veselina Masleše. Takodje je objasnio da je student Elektrotehničkog fakulteta u Podgorici – Odsjek za primjenjeno računarstvo, na kom odsjeku se predavanja održavaju u poslijepodnevnim časovima tako da je najvjerovatnije dana 24.06.2010. godine i 16.10.2010. godine, u periodu od 17 do 17:30 časova bio na tom fakultetu. Odgovarajući na pitanja postavljena na glavnom pretresu optuženi je istakao da je dana 06.10.2010. godine, igrajući košarku u filskulturnoj sali Gimnazije u Nikšiću povrijedio skočni zglob desne noge, da je u pitanju bila povreda u vidu preloma neke od kosti u tom zglobu i da se sjutra dan nakon tog povredjivanja javio ljekaru u Nikšićkoj bolnici gdje mu je ukazana medicinska pomoć i stavljena imobilizacija povrijedjenog zgloba sa običnim zavojem i da zbog te povrede nije mogao normalno da hoda u periodu od dvije do tri nedelje. Takodje je objasnio da je nakon dana 16.10.2010. godine, u više navrata ulazio u kladionicu “Williams” koja se nalazi u ulicu Jola Piletića, da je to činio gotovo svakog vikenda, jer je u toj kladionici uplaćivao tikete za igru u sportskoj kladionici i da je te tikete uplaćivao i kod radnice Dj. T koju je poznavao iz vidjenja i kojoj je nakon kritičnog dogadjaja jednom prilikom predao novac u iznosu od pet eura za tiket koji je imenovana radnica kladionice otkucala za njegovu drugaricu T. S nakon što joj je ista taj tiket izdiktirala preko telefona i kod radnice M.A koju je od ranije poznavao i sa kojom je u dobrim odnosima.

U svojoj završnoj riječi optuženi je, ostajući pri svojoj odbrani, lično i preko svog branioca istakao da smatra da u toku postupka nije dokazano da je počinio krivično djelo za koje je optužen i u konačnom predložio sudu da ga oslobodi od optužbe.

Sud je na glavnom pretresu u dokaznom postupku pročitao zapisnik o uvidjaju Uprave policije CG PJ Nikšić Ku.br. 2 od 11.01.2011 godine, izvršio uvid u foto-dokumentaciju Uprave policije CG-PJ Nikšić broj 834/10 od 16.10.2010. godine i broj 17/2011 od 06.01.2011. godine, pročitao zapisnike o prepoznavanju lica sačinjene od strane ovlašćenih služenika Uprave policije CG PJ Nikšić u prisustvu zamjenika ODT-a i to: zapisnik broj 412 od 11.01.2011. godine, zapisnik Ku.br. 636 od 11.01.2011. godine i zapisnik Ku.br. 2/11 od 11.01.2011. godine, na saglasan predlog stranaka pročitao iskaze svjedoka B. Z Dj. T, G. S i M. A date u postupku istrage I na ranije održanim ročištima glavnog pretresa, izvršio uvid u fotokopiju izvještaja ljekara specijaliste JZU Opšta bolnica Nikšić broj protokola 4900 od 06.10.2010.godine, uput ljekaru specijalisti izdat od izabranog doktora JZU Opšta bolnica Nikšić broj 133173 i uput za radiološku dijagnostiku broj uputa 133173, na saglasan predlog stranaka pročitao nalaz i mišljenje stalnog sudskog vještaka ortopeda dr. P. D dat na ranije održanom riočištu glavnog pretresa, pročitao dopis Elektrotehničkog fakulteta Univerziteta Crne Gore broj 01/1-713 od 08.04.2011. godine, i pročitao izvod iz kaznene evidencije izdat na ime optuženog od Uprave Policije CG-PJ Nikšić, izvršio uvid u video zapis sa kamera video nadzora objekta Albona koji se nalazi u ulici Vuka Mićunovića od dana 24.06.2010. godine, na saglasan predlog stranaka pročitao nalaz i mišljenje Forenzičkog centra Uprave policije CG Danilovgrad broj 1644/13 o vještačenju navedenog video zapisa, dok je sud odustao od naposrednog saslušanja predstavnika oštećenog preduzeća Kladionice Williams P. J, smatrajući da saslušanje imenovanog lica, koje se u više navrata nije odazvalo na uredno uručen poziv suda da pristupi na glavni pretres, nije neophodno za utvrdjivanje činjeničnog stanja u predmetnom postupku, tako da bi po ocjeni suda dalje insistiranje na saslušanju imenovanog lica u, koje ima prebivalište na teritoriji BiH, u svojstvu predstavnika oštećenog preduzeća vodilo bespotrebnom odugovlačenju predmetnog krivičnog postupka.

Pravosnažnim rješenjem ovoga suda K.br. 41/2012, koje donijeto na glavnom pretresu dana 06.12.2012. godine zapisnici o prepoznavanju lica sačinjen od strane ovlaščćenih službenika Uprave policije CG PJ Nikšić: broj 412 od 11.01.2011. godine, Ku.br. 636 od 11.01.2011. godine i broj 2 od 11.01.2011. godine, izuzeti su iz spisa predmeta kao dokazi sačinjeni suprotno odredbama ZKP-a, koji propisuju način vršenja dokazne radnje prepoznavanja.

Analizirajući provedene dokaze pojedinačno i u njihovoj medjusobnoj povezanosti, dovodeći ih u vezu sa navodima optužbe i odbranom optuženog, sud je je našao da se na osnovu dokaza provedenih u predmetnom postupku ne može na nesumnjiv način utvrditi da je optuženi Š. L počinio krivično djelo razbojništvo iz člana 242 stav 1 KZ koje je činjenično opisano u izreci presude i istog oslobodio od optužbe iz sledećih razloga:

Svjedok Dj. T u svom iskazu u bitnom je istakla da je zaposlena u sportskoj kladionici “Williams”, koja se nalazi u ulici Jola Piletića, da je dana 16.10.2010. godine radila u drugoj smjeni, da je oko 17:20 časova u tu kladionicu ušao jedan momak koji je prošao pored pulta i ušao u prostoriju za igrače koja se nalazi sa lijeve strane pulta, što je ona primijetila dok je razgovarala mobilnim telefonom, da bi nakon završetka telefonskog razgovora ušla u prostoriju u kojoj je sjedio taj momak i vidjela da je isti namjerno iskrivio glavu u stranu, ali je ona uspjela da vidi njegovo lice i da osjeti miris alkohola koji je dolazio od tog lica, nakon čega je na istaknutim kvotama koje su se nalazile na zidu te prostorije upisala jedan par i vratila se za svoj pult i tada je taj momak došao do nje, s tim što je u medjuvremenu preko lica navukao kapu, tzv. fantomku koja je imala samo jedan horizontalni otvor za oči, a u ruci držao pištolj koji je uperio prema njoj i rekao joj da mu da sve pare koje ima, nakon čega je ona izvadila novac iz ladice pulta i predala ga tom licu u koverti, nakon čega je to lice reklo da mu da i metalni novac i ona je i to učinila, da bi joj zatim taj momak naredio da legne ispod pulta, što je ona poslušala i čučnula ispod pulta i tada je taj momak udario nogom u koljeno desne noge i nakon toga se udaljio iz kladionice, nakon čega je ona cijeli dogadjaj prijavlila službenicima policije kojima je rekla da se radi o licu koje je nešto više od 180 cm, da je vidjela lice istog i zapamtila ga, tako da bi ga mogla prepoznati i da se radi o licu životne dobi od 25-30 godina, crne kratke kose, koje je lijepo u licu i fino gradjeno. Dalje je objasnila da je popisom kladionice utvrdjeno da je učinilac otudjio iznos od 1.018,00 eura i da joj je nakon kritičnog dogadjaja od strane službenika policije pokazan veći broj fotografija više lica, ali da medju njima ona nije mogla da prepozna počinioca predmetnog krivčnog djela, a da je početkom januara mjeseca 2011. godine, odmah nakon Božićnih praznika pozvana od strane službenika policije radi vršenja radnje prepoznavanja, da je nakon dolaska u stanicu policije ušla u jednu od kancelarija u kojoj je na računaru monitora vidjela fotografiju lica optuženog Š. L, pri čemu je niko od prisutnih službenika policije nije rekao da se radi o licu osumnjičenom za izvršenje predmetnog krivčnog djela, ali je ona odmah prepoznala optuženog i pitala prisutne službenike policije da li su to lice lišili slobode jer je upravo on počinio razbojništvo u kladionici “Williams” koja se nalazi u ulici Jola Piletića dana 16.10.2010. godine, nakon čega je u drugoj prostoriji izvršila prepoznavanje i medju više postrojenih lica iza stakla prepoznala optuženog Š. L kao izvršioca predmetnog krivičnog djela. Imenovani svjedok je u svom iskazu datom u prethodnom postupku istakla da je sto posto sigurna, a ako bi se tako moglo reći i hiljadu posto sigurna, da je optuženi počinilac predmetnog krivčnog djela, što je ponovila i u svom iskazu datom na glavnom pretresu u obadva navrata. Takodje, odgovarajući na pitanje branioca imenovani svjedok je potvrdila da je jednom prilikom nakon kritičnog dogadjaja, kao radnica kladionice primila uplatu tiketa koji je putem telefona izdiktirala T. S da je u pitanju bila uplata u iznosu od pet eura, koji novac je njoj predao jedan momak koji je došao u kladionicu sa kapuljačom od dukserice na glavi i rekao da novac daje za tiket T. S, ali da ona tom prilikom nije obratila pažnju na izgled tog momka.

Svjedok M. A u svom iskazu u bitnom je istakla da je zaposlena u kladionici “Williams” koja se nalazi u ulici Jola Piletića u kojoj kladionici radi i svjedok Dj T, da optuženog Šipčić Luku poznaju izvidjenja i da imaju jednu zajedničku drugaricu i da je optuženi u više navrata dolazio i uplaćivao tikete za igru na sportskoj kladionici dok je ona bila u smjeni, ali da u tim prilikama u kladionici nikada nije bila prisutna i Dj. T. Takodje je istakla da se sjeća da je jednom prilikom Dj. T pozvala telefonom i rekla da je neki momak donio novac za tiket koji je putem telefona izdiktirala T. S i da je po njenom mišljenju to lice koje je donio novac mogao biti jedino optužen i Šipčić Luka jer je isti drug sa Todorović Sladjanom.

Stalni sudski vještak medicinske struke-ortoped dr.P.D u svom nalazu i mišljenju datom neposredno na glavnom pretresu u bitnom je naveo da iz medicinske dokumentacije – izvještaja ljekara specijaliste ortopeda broj protokola 4900 od 06.10.2010. godine, i rengenskog snimka koji je načinjen prilikom tog prijema proizilazi da je optuženi Š. L dana 04.10.2010. godine, zadobio povredu u vidu nagnječenja desnog stopala, da se radi o lakšoj tjelesnoj povredi za čiju sanaciju je bilo potrebno mirovanje u trajanju do tri nedjelje kako bi povrijedjeno lice moglo normalno da se kreće i da se vrati svakodnevnim aktivnostima, s tim što taj period oporavka može da bude i kraći i duži od tri nedjelje, što zavisi od individualnih karakteristika tijela svake osobe. Takodje je istakao da je nakon perioda od 12 dana od dana povredjivanja, s obzirom na prirodu i težinu pvorede nije postojala mogućnost da se povrijedjena osoba normalno kreće, ali da je ta mogućnost kretanja postojala uz bol kao ograničavajući faktor istog.

U dopisu Elektrotehničkog fakulteta Univerziteta Crne Gore broj 01/1-73 od 08.04.2011. godine, navedeno je da je optuženi Š. L student odsjeka Primijenjenog računarstva na tom fakultetu, da je dana 24.06.2010. godine na tom odsjeku održan jedino ispit iz predmeta Administriranje računarskih sistema, koji ispit optuženi nije prijavio ni za slušanje nastave ni za polaganje tokom školske 2009/10 godine, i da dana 16.10.2010. godine nije bilo nikakvih aktivnosti na navedenom fakultetu jer je u toku bila slobodna nedjelja.

Na osnovu interpretiranih dokaza sud je utvrdio sljedeće činjenice:

Nakon provodjenja svih raspoloživih dokaza u predmetnom krivičnom postupku kao jedini dokaz da je optuženi Š. L izvršilac predmetnog krivičnog djela ostalo je svjedočki iskaz Dj. T i njeno izjašnjenje u postupku istrage i na glavnom pretresu da je optuženi Š. L lice koje je dana 16.10.2010. godine, počinilo krivično djelo razbojništvo iz člana 242 stav 1 KZ, na način kako je to opisano u izreci presude.

U obrazloženju ukidnog rješenja Višeg suda u Podgorici Kž.br.1535/11 od 20.12.2011. godine, pored ostalog navedeno je da samo pozivanje na odredjene iskaze svjedoka u predmetnom postupku u pogledu utvrdjivanja krivice okrivljenog nije prihvatljivo jer je nesporno da su iskazi tih svjedoka, pa I iskaz svjedoka Dj.T dati nakon izvršene radnje prepoznavanja koja je obavljena nezakonito, zbog čega je zapisnik o radnji prepoznavanja koju je izvršila svjedok Dj.T K.br.636 od 11.01.2011. godine pravosnažnim rješenjem K.br.41/2012 od 06.12.2012. godine, izuzeto iz spisa predmeta kao dokaz koji je poribavljen suprotno odredbama važećeg Zakonika o krivičnom postupku i Zakonika o krivičnom postupku ( Sl.list CG broj 57/2009 i 49/10) koji je važio u vrijeme obavljanja navedene dokazne radnje prepoznavanja.

Imajući u vidu navedeno sud je našao da činjenica da je svjedok Dj T na zapisniku o prijemu krivične prijave sačinjenom od strane ovlašćenih službenika Uprave policije CG PJ Nikšić Ku.br. 636 od 18.10.2010. godine, lice koje je izvršilo predmetno razbojništvo opisala kao mušku osobu visine oko 180 cm, srednje razvijen, crne kratke kose životne dobi oko 25-30 godina nije od uticaja na donošenje drugačije odluke o krivici optuženog Š. L u predmetnom postupku. Naime, pri činjenici da je zapisnik o izvršenoj radnji prepoznavanja koju je izvršila svjedok Dj. T kao dokaz pribavljen na nezakonit način izuzet iz spisa predmeta, u cilju utvrdjivanja načina na koji je imenovana svjedokinja opisala učinioca predmetnog krivičnog djela prilikom podnošenja krivične prijave, bilo bi neophodno kao dokaz na glavnom pretres provesti zapisnik o prijemu krivične prijave Ku.br. 636 sačinjen 16.10.2010. godine, koji zapisnik u smislu odredbi ZKP-a ne može predstavljati dokaz na kome se može zasnovati odluka suda u krivičnom postupku, jer se radi o aktu koji je sačinjen od strane služenika policije u formi zapisnika o prijemu krivične prijave, koji kao takav može predstavljati jedino inicijalni akt za dalje radnje policijskih službenika u cilju identifikacije i pronalaženja učinioca prijavljenog krivičnog djela, dakle da se ne radi o iskazu koji je dat nakon što je imenovana u smislu odredbe člana 100 važećeg ZKP-a, odnosno člana 88 ZKP-a ( Sl.list CG broj 57/2009 i 49/10) koji je važio u vrijeme podnošenja predmetne krivične prijave upozorena na svoje obaveze i prava u vezi sa davanjem svjedočkog iskaza, pri čemu je za napomenuti da u predmetnom zapisniku o prijemu krivične prijave nije konstatovano da li je Dj. T kao podnosilac krivične prijave prije podnošenja iste upozorena na posljedice lažnog prijavljivanja, odnosno na da lažno prijavljivanje nekog lica zbog izvršenja krivičnog djela koje se goni pos lužbenoj dužnosti predstavlja obilježje izvršenja krivičnog djela lažno prijavljivanje iz člana 388 KZ.

Kod ovakvog stanja stvari sud je našao da odredjeno ukazivanje svjedoka Dj.T u njenom svjedočkom iskazu na optuženog Š. L kao izvršioca predmetnog krivičnog djela, u smislu navoda ukidnog rješenja Višeg suda u Podgorici Kž.br.1535/11 od 20.12.2011. godine, može predstavljati dokaz dovoljan za postojanje osnovane sumnje da je okrivljeni Š. L počinio krivično djelo razdvojništvo iz člana 242 stav 1 KZ na način, u vrijeme i na mjestu kako mu je to stavljeno na teret optužnicom ODT-a u Nikšiću, ali da s obzirom da je iskaz imenovane svjedokinje dat nakon radnje prepoznavanja koja je izvršena nezakonito, a da isti nije potvrdjen ni jednim drugim provedenim dokazom, iskaz svjedoka Dj. T ne može predstavljati dokaz na osnovu koga bi se moglo na nesumnjiv način utvrditi da je optuženi Š. L počinilac predmetnog krivičnog djela.

Nadalje, provjeravajući odbranu optuženog Š. L u pogledu izvršenja krivičnog djela bliže opisanog u izreci presude sud je dopisom Elektrotehničkog fakulteta Univerziteta Crne Gore broj 01/1-73 od 08.04.2011. godine, utvrdio da optuženi dana 16.10.2010. godine nije zbog studentskih obaveza bio u prostorijama navedenog fakulteta u Podgorici, dok je cijeneći nalaz i mišljenje vještaka medicinske struke – ortopeda dr. P. D sud utvrdio da je optuženi dana 04.10.2010. godine, zadobio lakšu tjelesnu povredu u vidu nagnječenja desnog stopala, koja je onemogućavala normalno kretanje optuženog, ali da ta povreda zbog svoje težine dvanaest dana nakon povrijedjivanja, dakle dana 16.10.2011.godine nije u potpunosti onemogućavala mogućnost kretanja optuženog, tako da se i pored nesumnjivog utvrdjenja postojanja navedene povrede kod optuženog, s obzirom na prirodu vrstu i težinu iste, po ocjeni suda u smislu navedenih dokaza ne može isljučiti mogućnost da je optuženi dana 16.10.2010. godine, počinio krivično djelo razbojništvo iz člana 242 stav 1 KZ u kladionici Williams u ulici Jola Piletića u Nikšiću, ali da se sa druge strane isto tako na osnovu navedenog nalaza i mišljenja vještaka medicinske struke ortopeda dr. P. D i navedenog dopisa Elektrotehničkog fakulteta Univerziteta Crne Gore ne može na nesumnjiv način utvrditi da je optuženi Š. L izvršilac krivičnog djela razbojništvo iz člana 242 stav 1 KZ počinjenog dana 16.10.2010.godine u kladionici Williams u ulici Jola Piletića u Nikšiću, koje mu je stavljeno na teret optužbom.

Cijeneći navedene činjenice i okolnosti, kao odredbu člana 3 stav 3 ZKP-a koja propisuje da će ako i nakon pribavljanja svih raspoloživih dokaza i njihovog izvodjenja u krivičnom postupku postane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe KZ ili ZKP-a sud donijeti odluku koja je povoljnija za okrivljenog, sud je u konkretnom slučaju našao da se na osnovu dokaza provedenih u toku krivičnog postupka ne može na nesumnjiv način utvrditi da je optuženi Š. L počinio krivčno djelo razbojništvo na način, u vrijeme i na mjestu kako je to optuženom stavljeno na teret optužnicom ODT-a u Nikšiću i na osnovu člana 373 stav 1 tačka 2 ZKP-a optuženog oslobodio od optužbe zbog izvršenja navedenog krivičnog djela, smatrajući da u toku postupka nije dokazano da je optuženi isto počinio i da ne postoje drugi dokazi čije bi provodjenje imalo za rezultat donošenje drugačije odluke o krivici optuženog u tom dijelu.

Odluku o troškovima sud je donio na osnovu člana 230 ZKP-a i istom odredio da troškovi krivičnog postupka padaju na teret budžetskih sredstava ovoga suda, kao i da će o zahtjevu za naknadu troškova krivičnog postupka optuženom koje je isti imao po ossnovu angažovanja izabranog branioca odlučiti naknadno, nakon pravosnažnosti odluke o krivici optuženog u predmetnom postupku, jer bi po mišljenju suda donošenje odluke o nakandi predmetnih troškova prije pravosnažnosti odluke o krivici optuženog u predmetnom postupku bilo preuranjeno.

Na osnovu svega izloženog, primjenom člana 364 ZKP-a odlučeno je kao u izreci presude
OSNOVNI SUD U NIKŠIĆU, dana 27.06.2013. godine

Zapisničar S U D I J A
Papović Budimirka s.r Djuričković Igor s.r.

Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 15 dana od dana prijema
iste preko ovotg suda Višem sudu Podgorica