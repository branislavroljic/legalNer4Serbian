OSNOVNI SUD U ROŽAJAMA

K.br.22/16.

U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Adisom Burdžović, odlučujući po optužnom predlogu Osnovnog Državnog Tužilaštva iz Rožaja Kt.br.100/15. od 25 juna 2015. godine, protiv okrivljenih D. E. i M. I. iz Rožaja zbog krivičnog djela ugrožavanje sigurnosti iz čl. 154. Krivičnog Zakonika Crne Gore, na osnovu čl. 407.st.2. Zakonika o Krivičnom Postupku, dana 12.02.2016.g. donio je i javno objavio,

P R E S U D U
Okrivljeni:

1.M. I., JMB ., od oca T. i majke R. rodj. S. , rodjen .. godine, u Rožajama, gdje i živi,drž. CG, razumije Crnogorski jezik, a maternji jezik mu je Bosanski, pismen, završio SSS,nezapošljen, oženjen, otac četvoro djece, siromašnog imovnog stanja, osudjivan: presudom Opštinskog suda Skoplje K.br. 1288/83 od 29.12.1983.g. zbog izvršenog krivičnog djela po čl. 156/1 KZM, na 20 (dvadeset) mjeseci zatvora, presudom Opštinskog suda Rožaje K.br. 128/84 od 23.11.1985.g. zbog krivičnog djela po čl. 152/1 KZ SRCG na 90 (devedeset) dana zatvora uslovno jedna godina, presudom Opštinskog suda T. Mitrovica K.br. 5/88 od 27.07.1988.g. zbog izvršenog krivičnog djela po čl. 165/3-1, na 350.000 dinara, presudom Okružnog suda Kraljevo K.br. 34/91 od 31.12.1991.g. zbog krivičnog djela po čl. 171. st. 3. KZS na 4 (četiri) godine zatvora, presudom Osnovnog suda Rožaje K.br. 294/00 od 29.03.2001.g. zbog izvršenog krivičnog djela laka tjelesna povreda po čl. 37/2-1 na 9.000,00 dinara, presudom Osnovnog suda Rožaje K.br. 319/00 od 12.12.2001.g. zbog izvršenog krivičnog djela utaja čl. 154/3-1 na jednu godinu zatvora, presudom Opštinskog suda Batočina K.br. 7/01 od 27.09.2002.g. zbog izvršenog krivičnog djela po čl. 166/1 KZ RS na jednu godinu zatvora uslovno tri godine (osuda brisana rješenjem Opštinskog suda Batočina Kv.br. 30/09 od 26.10.2009.g.), presudom Osnovnog suda Rožaje K.br. 2/03 od 19.02.2003.g. zbog krivičnog djela po čl. 33 Zakona o inspekcijskog kontroli na 6.000,00 dinara, presudom Osnovnog suda Rožaje K.br. 312/05 07.02.2006.g. zbog izvršenog krivičnog djela ugrožavanje opasnim orudjem pri tuči i svadji po čl. 154. KZ CG na 800,00 eura, presudom Opštinskog suda Tutin K.br. 118/07 od 27.02.2008.g. zbog izvršenog krivičnog djela po čl. 23. ST 1 ZJRM ometanje OSL, na tri mjeseca zatvora, presudom Osnovnog suda Rožaje K.br. 249/07 od 20.02.2008.g. zbog izvršenog krivičnog djela po čl. 376/1 KZ na tri mjeseca, presudom Osnovnog suda Rožaje K.br. 226/05 od 16.12.2008.g. zbog izvršenog krivičnog djela sprečavanje službenog lica u vršenju službene radnje čl. 375/3-3-1 KZ CG na 60 dana zatvora, presudom Osnovnog suda Rožaje K.br. 53/10 od 04.05.2010.g. zbog izvršenog krivičnog djela ugrožavanje opasnim orudjem pri tuči i svadji čl. 154 KZ na novčanu kaznu od 500,00 eura i presudom Osnovnog suda Rožaje K.br. 8/13 (spojen mu 9/13) od 14.03.2013.g. zbog izvršenog krivičnog djela iz čl. 151 st. 1. KZ CG na kaznu zatvora u trajanju od 7 mjeseci, K.br.131/14. od 25.02.2015. godine, zbog krivičnog djela iz čl. 168.st.1. KZ CG na novčanu kaznu u iznosu od 1.500 eura.

K R I V J E
Što je:

-dana 11.6.2015. godine, oko 18,00 časova, u naselju Šušteri, opština Rožaje, u uračunljivom stanju, svjestan svog djela čije je izvršenje htio, iako je znao da je njegovo djelo zabranjeno, pri tuči i svađi sa E. D., mašio se oružja – pištolja nepoznate marke i tipa – sredstva podobnog da tijelo teško povrijedi ili zdravlje teško naruši, na način što je isti izvadio desnom rukom iza pojasa i držao ga u rukama,
-čime je izvršio krivično djelo ugrožavanje opasnim orudjem pri tuči i svadji iz čl. 154. Krivičnog Zakonika Crne Gore.

Pa ga sud na osnovu pomenutog zakonskog propisa, primjenom čl. 4.13.15. 32. 39.42.Krivičnog Zakonika Crne Gore, čl. 226.229. i 374. Zakonika o Krivičnom Postupku
O S U DJ U J E
NA NOVČANU KAZNU u iznosu od 800,00 (osamstotina) eura, koju je dužan da platu u roku od 15 dana po pravnosnažnosti presude. Ako osudjeni ne plati novčanu kaznu u ovom roku, sud će istu zamijeniti kaznom zatvora, tako što će za svakih započetih 25 eura novčane kazne odrediti jedan dan kazne zatvora.

Da plati u korist budžetskih sredstava na ime troškova krivičnog postupka – paušala iznos od 40 eura u roku od 15 dana po pravnosnažnosti presude.

2.Okrivljeni E. D., JMB ., od oca J. i majke H. rodjene D.rodjen ..godine, u selu Razdolje, Opština Rožaje, sa prebivalištem u mjestu rodjenja, državljanin Crne Gore, razumije crnogorski jezik, koji mu je i maternji jezik, nezapošljen, oženjen, otac dvoje maloljetne djece, pismen, završio SSS, srednjem imovnog stanja, osudjivan presudom Osnovnog suda u Plavu K.br.79/2011, zbog krivičnog djela iz čl. 265.st.2. KZ CG, kazna zatvora u trajanju od 3 mjeseca i novčana kazna u iznosu od 1.200,00 eura,
Na osnovu čl. 373. tač. 1. Zakonika o Krivičnom Postupku
OSLOBADJA SE OD OPTUŽBE
Da je:

-dana 11.6.2015. godine, oko 18,00 časova u naselju Šušteri, opština Rožaje, pri tuči i svađi sa I. M., dok je na njega trajao istovremeni protivpravni napad od .I., koji je u rukama držao pištolj i išao put njega, mašio se drvene cepanice dužine oko 30 cm i debljine oko 8 cm – sredstva podobnog da tijelo teško povrijedi ili zdravlje teško naruši, na način što je istu dohvatio rukom i gadjao u pravcu Izeta, ali ga nije pogodio,
-čime bi izvršio krivično djelo ugrožavanje opasnim orudjem pri tuči i svadji iz čl. 154. Krivičnog Zakonika Crne Gore.

Jer djelo za koje je optužen po Zakonu nije krivično djelo.

Troškova krivičnog postupka nije bilo.

O b r a z l o ž e n j e
ODT iz Rožaja podnio je optužni predlog Kt.br.100/15. od 25. juna 2015. godine, protiv okrivljenih D. E. i M. I. iz Rožaja zbog krivičnog djela ugrožavanje opasnim orudjem pri tuči i svadji iz čl. 154.Krivičnog Zakonika Crne Gore.

Na glavnom pretresu od 05.8.2015. godine Državni tužilac precizirao je dispozitiv optužbe, tako što je pod stavom 1. i 2. u trećem redu optužbe poslije riječi „tuči“ dodao riječi „i svadji“, i istakao: da je na glavnom pretresu utvrdjeno da su optuženi izvršili krivično djelo za koje su optuženi. Predložio je da sud okrivljene za izvršeno krivično djelo oglasi krivim i osudi ih na novčane kazne u iznosu od po 800 eura.

Sud je donio presudu K.br.78/15. od 05.8.2015. godine kojom je okrivljene oglasio krivim za krivično djelo ugrožavanje opasnim orudjem pri tuči i svadji iz čl. 154. KZ CG i osudio na novčane kazne u iznosu od po 400,00 eura.

Viši sud u Bijelom Polju, odlučujući po žalbama ODT-a iz Rožaja i okrivljenog D. E., izjavljene na pomenutu presudu, rješenjem Kž.br.476/15. od 01.12.2015. godine, ukinuo je pomenutu presudu i predmet vratio ovom sudu da bez otvaranja glavnog pretresa otkloni nedostatke izradom novog pisanog otpravka presude.

Okrivljeni D. E. i M. I., na glavnom pretresu od 05.8.2015. godine su izjavili da ne priznaju izvršenje krivičnog djela ni krivicu za krivično djelo za koje su optuženi.

Okrivljeni D. E. na zapisniku pred ODT-om u Rožajama Kt.br.100/15. od 24.6.2015. godine istakao je: da ga je dana 11.6.2015.godine godine I. pozvao telefonom i pitao ga gdje se nalazi, te mu je odgovorio da je u Beranama. Tom prilikom I. ga je psovao govoreći mu „jebaću vam sve“, te je istom isključio vezu. Tog dana sreo se sa H. H. i pošli su u naselje Šušteri da se odmore u njegovoj vikendici. Oko 18 h, ispred vikendice došao je I. vozilom marke Polo, prišao mu je govoreći mu „pičko jedna, što si ugasio telefon“ i bez povoda udario ga je otvorenom šakom u predjelu uha. Ustao je i počeo da bježi od I.. I.je iza pojasa izvadio pištolj manjeg kalibra crne boje, isti je repertirao i išao za njim. U tom momentu uzeo je jednu drvenu cepanicu veličine 30 x 8 cm. I.je ponovo došao do njega i udario ga šakom u predjelu lica govoreći mu „ubiću te“, na šta mu je odgovorio „ubij me“ i bacio je cepanicu koju je uzeo, dok je I. pištolj vratio za pojas. Medjusobno su se dohvatili rukama kojom prilikom je I. pocijejepao maicu, a on nje oborio uz ogradu udarajući ga stisnutim pesnicama u predjelu glave. Sve je to posmatrao H. H. govoreći I. „neka prijatelju, pusti ga“. Nakon toga I. se udaljio od njega psujući ga. I. je uzeo kamenice i pošao put njega dok se skrivao oko vikendice. Prijetio je da će mu zapaliti vikendicu i da ne smije doći u Rožaje nakon čega je vozilom otišao prema gradu. Sa H. je pošao u policiju i ovaj dogadjaj prijavio. Bio je u HMP u Rožajama zbog povreda koje mu je I. nanio.

Na glavnom pretresu u svemu je ponovio iskaz dat na pomenutom zapisniku i dodao da je tog dana izmedju njega i I. bila raspravka u vezi vozila.

Okrivljeni M. I. na zapisniku Kt.br.100/15. od 24.6.2015. godine pred ODT-om u Rožajama istakao je: da je prije par mjeseci kompenzirao vozilo vlasništvo njegove supruge za vozilo Džip, koje su zajedno koristili E. i izvjesni K. zv. B.. Od svojih poznanika je saznao da je u tom vozilu sagradjan bunker za prevoz opojnih droga. Zbog toga se obraćao E.i K. da mu vrate vozilo, a on njima vozilo džip. Isti su u zadnje vrijeme izbjegavali da mu se javljaju na pozive. Dana 11.6. ove godine kontaktirao je E. telefonom i isti mu je kazao da je u Beranama i da u vezi tog Džipa ne zna ništa. Oko 14,30 h vozilom marke Polo otišao je do vikendice u kojoj je bio E.. Istog je pitao u vezi vozila džip da isto uklone iz njegovog dvorišta ili će isto predati policiji. E. ga je počeo vrijedjati govoreći mu „jebem ti lopovsku majku, što ti je prije nekoliko dana lipsala, jebem ti ćerku“. Dok je izgovarao te riječi udaljavao se od njega, dohvatio drvenu krlju i gadjao u njegovom pravcu, ali ga nije pogodio. Uzeo je više kamenica kojim ga je gadjao, ali ga nije pogodio. Istom nije prilazio, jer mu to nije dozvolio, već mu je rekao da će da podje u policiju i preda vozilo džip. Kod sebe nije imao oružje i izmedju njih nije bilo fizičkog kontakta. Nakon toga kada se smirio, vozilo Džip nije predao policiji niti je prijavio dogadjaj. E. ga je prijavio da ga je on napao, što nije tačno. U policiju je odvezao Džipa i pokazao je bunker u tom vozilu, a od policije nije dobio odgovor u vezi toga. Policija ga je obavijestila da vozilo može da preuzme i da isto za njih nije interesantno. U vezi tog vozila doživio je niz neprijatnosti i prijetnji od nepoznatih lica sa brojeva telefona iz R. Srbije i ne zna o kojim se licima radi. Kod inspektora za droge S. H. dao je izjavu kao gradjanin u vezi bunkera u vozilu nakon čega je upućen da podnese prijavu dežurnoj službi u vezi toga. Od E. traži da mu vrati vozilo koje je kompenzirao za vozilo džip.

Na glavnom pretresu ponovio je iskaz dat na pomenutom zapisniku i dodao da na tom mjestu nije bilo prisutnih i nije obraćao pažnju u vezi toga. Vidio je malo dalje od tog mjesta neke žene da čuvaju stoku. E. tog dana ničim nije udario.

Na glavnom pretresu sud je izveo dokaze: po saglasnosti stranaka pročitao iskaz svjedoka H. H., dat na zapisniku Kt.br.100/15. od 24.6.2015.g. pred ODT-om u Rožajama, koji je bio uredno pozvan, a nije pristupio na glavni pretres, pročitao izvještaj ljekara jedinice za HMP u Rožajama 6519. od 11.6.2015. godine na ime D. E., pročitao uvjerenja Ministarstva pravde br. 0203-22198 od 30.6.2015. godine na ime E., br.0203/22193. od 30.6.2015. godine na ime M. I..

Svjedok H. H. na zapisniku Kt.br.100/15. od 24.6.2015. godine pred ODT-om u Rožajama istakao je:

Da je dana 11.6. ove godine dobio poziv od E. da podju u njegovu vikendicu u naselju Šušteri u Rožajama. U periodu od 17-18 h, kupili su hranu i pošli u vikendicu. Kada su sjeli ispred vikendice došao je I. vozilom iz kojeg je izašao i obratio se E. riječima „šta ti gasiš telefon“, na šta mu je E.odgovorio da nije ugasio telefon već da mu se baterija ispraznila. I. je istom kazao „ti mene prviš budalom, udji u kola“ pokazujući na njegovo vozilo govoreći mu „sada da si ušao u kola i da uzmeš Džipa“. E. mu je kazao da neće da ide pri čemu ga je I. otvorenom šakom udario u predjelu lica. E. je ustao i počeo da bježi dok je I. iza pojasa izvadio pištolj kafenih korica i misli da se radi o pištolju tzv. Sedmica, koji je repertirao i pošao put E.. E. je uzeo jednu cepanicu kojom je gadjao I., ali ga nije pogodio. I. je pištolj vratio za pojas i počeli su se medjusobno udarati pesnicama. E. je pao uz jednu ogradu pri čemu ga je I. udarao više puta stisutim pesnicama. Prišao je do njih i molio I. govoreći mu “neka prika pusti ga“, nakon čega je isti prestao da udara E. i otišao u vozilo. Jedan drugom su upućivali psovke i gadjali se kamenjem. Nakon toga sa E. je pošao u policiju gdje je isti prijavio dogadja. Dobro je vidio pištolj kod I., jer su se isti nalazili u njegovoj blizini.

Sud je cijeneći iskaze okrivljenih, izvedene dokaze pojedinačno i u vezi sa ostalim izvedenim dokazima, te je na osnovu takve ocjene, postupajući po primjedbama iz rješenja Kž.br.476/15. od 01.12.2015. godne Višeg suda u Bijelom Polju, utvrdio činjenično stanje kao u izreci presude.

Utvrdjeno činjenično stanje proizilazi iz iskaza svjedoka H. čiji je iskaz sud u svemu prihvatio kao tačan, objekitivan i kao takav u odlučnim činjenicama je saglasan i sa iskazima okrivljenih. Naime, iz njegovog iskaza se vidi da je pomenutog dana on bio prisutan u mjestu zv. „Šušteri“ gdje je prethodno otišao sa okrivljenim E. , gdje je došao okrivljeni .I. i tom prilikom izmedju E. i I. je došlo do svadje koja se ogledala u oštroj verbalnoj prepirci upućivanjem jedan drugome psovke, a nakon toga i do tuče, pri čemu su se isti mašili predmeta okrivljeni E. drvene cepanice, a Izet pištolja nepoznate marke i kamenja. Da je bio u njihovoj neposrednoj blizini kojom prilikom je molio okrivljenog I. da pusti E. dok su se tukli, nakon čega se I. udaljio sa tog mjesta. Imajući u vidu iskaze okrivljenih koji se u bitnom podudaraju sa iskazom ovog svjedoka nije imalo razloga da se njegov iskaz ne prihvati.

Iz iskaza okrivljenog E. se vidi da je pomenutog dana on bio u društvu sa svjedokom H. u naselju Šušteri, gdje je došao I.. Tom prilikom izmedju njega i I. bilo je verbalne rasprave u vezi vozila, kojom prilikom ga je I. udario šakom u predjelu lica. Kada je ustao i počeo da bježi dohvatio je jednu cepanicu drvenu veličine 30 x 8 cm, koju je bacio i nakon toga vidio I. da je izvadio pištolj. Kad ga je sustigao izmedju njih je nastala tuča. Da je sve to posmatrao H. koji je I. molio da ga pusti. Medjusobno su se psovali pri čemu ga je I. gadjao i kamenicama, ali ga nije pogodio. U ovom dijelu sud je njegov iskaz prihvatio jer je saglasan sa iskazom svjedoka H.. Medjutim, njegov iskaz u dijelu koji se odnosi da I. nije gadjao kamenicama sud nije mogao prihvatiti jer je u tom dijelu isti usmjeren ka umanjenju krivično pravne odgovornosti i suprotan je iskazu svjedoka H..

Iz iskaza okrivljenog I. proizilazi da je on pomenutog dana pošao u mjesto Šušteri gdje se nalazio okrivljeni E., u vezi vozila koje je prethodno razmijenio za svoje vozilo za vozilo koje je ranije bilo vlasništvo E.. Da ga je E. počao vrijedjati psujući ga i da je u jednom momentu počeo da bježi. Dohvatio je drvenu krlju kojom ga nije pogodio, a nekon toga počeo je gadjati kamenjem kojim ga nije pogodio. Isti ga je prijavio u policiji, dok je on u policiji prijavio da je od okrivljenog E. uzeo vozilo džip sa ugradjenim bunkerom, nekon čega mu je policija kazala da im to vozilo nije interesantno. U ovom dijelu njegov iskaz sud je prihvatio i uzeo kao dokaz jer je saglasan sa iskazom svjedoka H. i iskazom okrivljenog E. u dijelu čiji je iskaz sud prihvatio. Medjutim, njegov iskaz koji se odnosi da tog dana nije imao pištolj, da E. nije gadjao kamenjem, te i da nije izmedju njih bilo fizičkog kontakta, kao i da ga nije psovao, sud nije mogao prihvatiti jer je isti usmjeren ka izbjegavanju krivično pravne odgovornosti i suprotan je iskazu svjedoka H., kao i iskazu okrivljenog E. u dijelu čiji je iskaz sud prihvatio.

Iz uvjerenja Ministarstva pravde na ime okrivljenih, proizilazi da su okrivljeni do sada osudjivani presudama koje su navedene u njihovim podacima, koje dokaze je sud prihvatio, a istima okrivljeni nijesu prigovorili.

Iz izvještaja HMP Rožaje od 11.6.2015. godine za okrivljenog E. proizilazi da su u istom konstatovane povrede, koje su kod njega nadjene prilikom pregleda. No, imajući u vidu iskaz E. proizilazi da su mu te povrede nastale kao rezultat medjusobnog udaranja pesnicama sa okrivljenim I., tako da se i iz ovog dokaza vidi da je izmedju njih bila tuča pomenutog dana, a da povrede nijesu nanijete sredstvom koje je podobno da tijelo teško povrijedi i zdravlje teško naruši, već pesnicama.

Pravnom ocjenom utvrdjenog činjeničnog stanja, sud je našao da su u radnjam okrivljenog I. sadržani svi bitni elementi krivičnog djela ugrožavanje opasnim orudjem pri tuči i svadji iz čl. 154.KZ CG. Naime, postupajući na opisani način isti se pri tuči i svađi sa E. mašio sredstva – pištolja nepoznate marke i tipa, podobnog da tijelo teško povrijedi i zdravlje teško naruši. Svadja se ogledala u njihovoj medjusobnoj oštroj verbalnoj prepirci koja je prelazila okvire običnih prepirki i u daljem razvoju se izrodila u tuču. Ovo krivično djelo je svršeno samim mašenjem za neko od sredstava koje je podobno da tijelo taško povrijedi i zdravje teško naruši, u namjeri da to sredstvo upotrijebi, što je u konkretnom slučaju i učinio. U konretnom slučaju isti je postupao sa umišljajem, jer je bio svjestan da se u tuči mašio pomenutog sredstava i pristao na izvršenje predmetnog krivičnog djela.

Za izvršeno krivično djelo sud je istog oglasio krivim pošto je našao da je krivično pravno odgovoran i za isto ga osudio na novčanu kaznu u iznosu od 800,00 eura, pri čemu je našao da nema elemenata koji bi isključivali njegovu krivično pravnu odgovornost.

Prilikom odmjeravanja kazne okrivljenom za izvršeno krivično djelo u granicama Zakonom propisanim za to djelo, imajući u vidu svrhu kažnjavanja i uzimajući u obzir sve okolnosti koje utiču da kazna bude manja ili veća (olakšavajuće i otežavajuće okolnosti) iz čl. 42. KZ CG, sud je kao olakšavajuće okolnosti istom uzeo u obzir njegove porodične prilike, okolnosti pod kojima je izvršio predmetno krivično djelo, dok mu je kao otežavajuću okolnost uzeo dosadašnju osudjivanost, pored ostalih i za krivično djelo iste vrste, pa ga je u tom smislu imajući u vidu ove okolnosti osudio na novčanu kaznu u naznačenom iznosu, ubijedjen da će se istom postići svrha kažnjavanja iz čl. 32. u vezi čl. 4. KZ CG.

U smislu čl. 226. i 229. ZKP sud je obavezao okrivljenog da plati u korist budžetskih sredstava na ime troškova krivičnog postupka – paušala iznos od 40 eura, a ovo imajući u vidu trajanje i složenost krivičnog postupka.

U odnosu na okrivljenog D. E. za predmetno krivično djelo, imajući u vidu utvrdjeno činjenično stanje, sud je našao da djelo za koje je optužen po Zakonu nije krivično djelo, te je istog primjenom čl. 373. tač.3. ZKP u vezi čl. 10. st.2. u vezi st. 1. KZ CG oslobodio od optužbe. Naime, nesporno je utvrdjeno da je pomenutog dana izmedju njega i okrivljenog Izeta došlo do svadje i tuče pri čemu se I. mašio pištolja nepoznate marke i tipa, isti držeći u ruci išao put E., koji se od njega udaljavao i dok je trajao taj napad, E. se mašio drvene cepanice, kao sredstvom koje je podobno da tijelo teško povrijedi i zdravlje teško naruši, te kada su se približili počeli su se medjusobno udarati pesnicama. Opisane radnje okrivljeni E. je preduzeo nakon što je prethodno okrivljeni Izet, za kojeg je utvrdjeno da je napadač, išao put njega sa pištoljem u ruci, te da se okrivljeni E. pri tome branio da bi spriječio I. da mu se sa pištoljem u rukama ne približi. Dakle, napad koji je I. preduzeo prema E. je bio stvaran, realan i na opisani način je postojao, tako da je okrivljeni E. postupao u nužnoj odbrani da bi od sebe odbio istovremeni protivpravni napad.

Prema odredbi čl. 10.st.1. KZ CG nije krivično djelo ono djelo koje je učinjeno u nužnoj odbrani, a okrivljeni E. je u konkretnom slučaju postupao u nužnoj odbrani, jer je postupajući na opisani način odbijao istovremen protivpravni napad od okrivljenog I.,tako da je predmetno krivično djelo za koje je optužen učinio u nužnoj odbrani, te da takvo krivično djelo ne predstavlja krivično djelo, te ga je sud primjenom odrebi čl. 373.tač.1. ZKP u vezi čl. 10. st.2. u vezi st. 1. KZ CG oslobodio od optužbe.

Troškova krivičnog postupka nije bilo.

OSNOVNI SUD U ROŽAJAMA, dana 12.02.2016.godine.

ZapisničarPREDSJEDNIK SUDA,
Burdžović Adisa s.r. Camić Zahit s.r.

PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko ovog suda.