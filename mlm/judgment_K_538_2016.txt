K. br. 538/16
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje, kao zapisničara, u krivičnom postupku protiv okrivljenog R. M., zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, nakon javnog glavnog pretresa, održanog dana 18.10.2016. godine, u prisustvu zastupnika optužbe Vladana Mihailovića savjetnika u ODT Podgorica i okrivljenog, istog dana izrekao je i objavio
P R E S U D U
Okrivljeni: R. M., JMB ............., od oca J. i majke J., rođene M., rođen ... godine u Ni., sa prebivalištem u P. – ul. .. državljanin Crne Gore, razumije crnogorski jezik, koji je njegov jezik, po zanimanju saobraćajni tehničar, oženjen, otac troje djece, pismen, završio srednju saobraćajnu školu, lošeg imovnog stanja, ranije osuđivan presudom Osnovnog suda u Nikšiću K. br. 135/00 od 05.10.2001. godine zbog krivičnog djela šumska krađa iz čl. 136 st. 2 u vezi st. 1 KZ RCG (uslovna osuda) i Osnovnog suda u Podgorici K. br. 16/06 od 19.11.2007. godine zbog krivičnog djela ugrožavanje javnog saobraćaja iz čl. 339 st. 3 u vezi st. 1 Krivičnog zakonika (uslovna osuda), protiv kojeg se ne vodi postupak za drugo krivično djelo.

Kriv je

Što je:

Tokom jula 2016. godine, u Podgorici, u naselju V., na katastarskoj parceli 614 KO V. B., postupajući protivno odredbi čl. 69 Zakona o uređenju prostora i izgradnji objekata započeo građenje objekta bez prethodno pribavljene dozvole, na način što je gradio objekat dimenzija u osnovi cca 9,00 x 11,0 m bez pribavljene građevinske dozvole, pri čemu je bio svjestan svog djela i htio njegovo izvršenje, znajući da je isto zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika Crne Gore.

Pa sud okrivljenog zbog navedenog krivičnog djela primjenom članova 4 st. 2, 32, 41 i 42 st. 1 Krivičnog zakonika Crne Gore i čl. 226, 229 i 374 Zakonika o krivičnom postupku,
O S U Đ U J E
Na kaznu rada u javnom interesu, u trajanju od 120 (sto dvadeset) časova, a koja kazna će se izvršiti za vrijeme od 5 (pet) mjeseci, s tim što ne može biti duža od 60 (šezdeset) časova u toku 1 (jednog) mjeseca.

Ukoliko okrivljeni ne bude vršio rad u javnom interesu, ova kazna će se zamijeniti kaznom zatvora, tako što će se svakih započetih 60 (šezdeset) časova rada u javnom interesu, zamijeniti kaznom zatvora u trajanju od 1 (jednog) mjeseca.

Obavezuje se okrivljeni da plati na ime troškova krivičnog postupka iznos od 50,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1008/16 od 19.09.2016. godine okrivljenom R. M. stavljeno je na teret izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnik optužbe je u završnoj riječi ostao kod podnijetog optužnog predloga i predložio sudu da okrivljenog oglasi krivim za krivično djelo stavljeno mu na teret i osudi po zakonu.

Okrivljeni R. M. u odbrani datoj u prethodnom postupku je naveo da je tačno da je gradio objekat bez građevinske dozvole, te da nije ni prvi ni poslednji koji je to uradio. 26. jula 2016. godine građevinski inspektori su konstatovali šta je u tom trenutku odrađeno od građevinskih radova koji su počeli nekoliko dana prije ove kontrole. Objekat je gradio jer je želio da riješi stambeno pitanje svoje porodice, jer trenutno sa suprugom i troje djece živi kao podstanar, a očekuje i rođenje četvrtog djeteta. Za građenje predmetnog objekta nije imao građevinsku dozvolu, a nije je ni tražio jer zna da se na toj lokaciji ista ne može dobiti. Na glavnom pretresu je dodao da je gradio kuću koja je u osnovi 9,0 x 11,0 m i to na katastarskoj parceli br. 614 KO V. B.. U završnoj riječi je naveo da ga je teška materijalna situacija i to što dugo godina živi kao podstanar natjerala da svojoj djeci stvori krov nad glavom, te da mu je žao što nije imao uslova da to učini uz pribavljenu građevinsku dozvolu, ali da će čim se za to steknu uslovi regulisati sve obaveze prema državi. Pristao je da mu sud izrekne kaznu rad u javnom interesu.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 1207/2016 od 30.09.2016. godine na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni tokom jula 2016. godine, u Podgorici, u naselju V. bb, na katastarskoj parceli 614 KO V. B., postupajući protivno odredbi čl. 69 Zakona o uređenju prostora i izgradnji objekata započeo građenje objekta bez prethodno pribavljene dozvole, na način što je gradio objekat dimenzija u osnovi cca 9,00 x 11,0 m bez pribavljene građevinske dozvole.

Članom 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a tokom postupka je utvrđeno da okrivljeni nije imao navedenu dozvolu.

Okrivljeni je postupajući na navedeni način, bio svjestan svog djela, odnosno da preduzima radnju građenja objekta, i to protivno zakonskim propisima, bez građevinske dozvole, pa je to i htio, čime su se u radnjama okrivljenog pored objektivnih stekli i subjektivni elementi bića krivičnog djela građenje objekta bez građevinske dozvole iz čl. 326a Krivičnog zakonika Crne Gore.

Prilikom odmjeravanja kazne, sud je u smislu čl. 42 st. 1 Krivičnog zakonika Crne Gore, cijenio sve okolnosti koje utiču da kazna bude manja ili veća, pa je na strani okrivljenog kao olakšavajuće okolnosti cijenio njegove lične prilike, odnosno da je oženjen, otac troje djece, lošeg imovnog stanja, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, kao i pobude iz kojih je djelo učinjeno, odnosno želju okrivljenog da svojoj djeci obezbijedi smještaj, dok je kao otežavajuću okolnost cijenio njegov raniji život i s tim u vezi raniju osuđivanost, koju je sud utvrdio iz izvoda iz registra kaznenih evidencija Ministarstva pravde KE 1207/2016 od 30.09.2016. godine, ali je pritom sud imao u vidu da okrivljeni nije osuđivan zbog istovrsnog ili istorodnog krivičnog djela, te da je od poslednje presude proteklo 9 godina, pa imajući u vidu da je okrivljeni pristao na izricanje kazne rada u javnom ineteresu, sud je primjenom čl. 41 Krivičnog zakonika Crne Gore istog osudio na kaznu rada u javnom interesu u trajanju od 120 (sto dvadeset) časova, koji se imaju izvršiti za vrijeme od 5 (pet) mjeseci, s tim što navedena kazna ne može biti duža od 60 (šezdeset) časova u toku jednog mjeseca, nalazeći da će se na ovaj način u dovoljnoj mjeri uticati na okrivljenog da ubuduće ne čini krivična djela, te da će se uticati i na druge da ne čine krivična djela, odnosno da će osim specijalne biti postignuta i generalna prevencija, čime će se ostvariti svrha kažnjavanja iz čl. 32 Krivičnog zakonika Crne Gore, a u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Ukoliko okrivljeni ne bude vršio kaznu rada u javnom interesu, na osnovu čl. 41 st. 6 Krivičnog zakonika Crne Gore, ova kazna će se zamijeniti kaznom zatvora, tako što će se svakih započetih šezdeset časova rada u javnom interesu zamijeniti kaznom zatvora u trajanju od jednog mjeseca.

Kako je okrivljeni oglašen krivim, sud ga je obavezao da na ime troškova postupka plati iznos od 50,00 eura, a koji se odnosi na ime paušala kao dijela troškova krivičnog postupka, određenog prema trajanju i složenosti postupka i imovinskim prilikama okrivljenog, shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 18.10.2016. godine
ZAPISNIČAR S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja