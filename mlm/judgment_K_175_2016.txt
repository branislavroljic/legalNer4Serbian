K.br. 175/16
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, sa zapisničarom Milijanom Minić, u krivičnom predmetu okrivljenog P. A. iz B., zbog krivičnog djela oduzimanje vozila iz čl. 248 st.1 Krivičnog zakonika Crne Gore, po optužnom predlogu Osnovnog državnog tužilaštva u B. KT br. ... od 05.09.2016. godine, nakon održanog glavnog javnog pretresa u prisustvu zastupnika optužbe Državnog tužioca u Osnovnom državnom tužilaštvu u B. R. Đ., okrivljenog i njegovog branioca Đ. Đ., po zamjeničkom punomoćju D. M., advokata iz P., dana 08.11.2017. godine donio je, a dana 09.11.2017. godine javno objavio

P R E S U D U
Okrivljeni P. A. JMBG: ..., od oca A. i majke S. rođene S., rođenog 03.01.1981. godine u B., sa prebivalištem u B. – R., radnik, oženjen otac dvoje djece, pismen, sa završenom srednjom školom, srednjeg imovnog stanja, osuđivan presudom Višeg suda u Podgorici Km br.13/98 od 23.03.2000.godine zbog krivičnog djela ubistvo u pokušaju iz čl.30 st.2 tač.3 i tač.6 u vezi čl.19 KZ na kaznu zatvora u trajanju od 4 godine, presudom Osnovnog suda u Baru K.br.307/03 od 24.05.2004.godine zbog krivičnog djela falsifikovanje isprave iz čl.207 st.3 u vezi st.1 KZ, kaznom zatvora u trajanju od 3 mjeseca, presudom Osnovnog suda u Baru K br.277/07 od 27.11.2008.godine zbog krivičnog djela teško djelo protiv bezbjednosti javnog saobraćaja iz čl.348 st.2 u vezi čl.339 st.1 KZ, na kaznu zatvora u trajanju od 4 godine, presudom Osnovnog suda u Baru K br.9/03 od 25.11.2009.godine zbog krivičnog djela nasilničko ponašanje iz čl.195 st.2 u vezi st.1 KZ u sticaju sa krivičnim djelom teška tjelesna povrda iz čl.36 u vezi čl.2 KZ, na kaznu zatvora u trajanju od pet mjeseci, presudom Višeg suda u Podgorici K.br.16/12 od 10.10.2012. godine zbog krivičnog djela neovlašćena proizvodnja, držanje i stavljanje u promet opojnih droga iz čl.300 st.1 KZ i krivičnog djela nedozvoljeno držanje oružja i eksplozivnih materija iz čl.403 st.3 u vezi st.1 KZ, na kaznu zatvora u trajanju od jedne godine i devet mjeseci, presudom Višeg suda u Podgorici K br.200/99 od 26.11.2012. godine zbog krivičnog djela ubistvo u pokušaju iz čl.30 st.2 tačka 3 i 6 u vezi čl.19 KZ na kaznu zatvora u trajanju od jedne godine, presudom Osnovnog suda u Baru K br.22/12 od 12.09.2014. godine zbog krivičnog djela lažno prijavljivanje iz čl.388 st.1 KZ na kaznu zatvora u trajanju od pet mjeseci, presudom Osnovnog suda u Baru K br.127/12 od 18.11.2015. godine zbog krivičnog djela nasilničko ponašanje iz čl.399 KZ, na kaznu zatvora u trajanju od šest mjeseci, presudom Osnovnog suda u Baru K br.172/14 od 24.11.2015.godine zbog krivičnog djela uništenje i oštećenje tuđe stvari iz čl.253 st.2 u vezi st.1 u vezi čl. 23 KZ st.2 u vezi st.1 KZ, na kaznu zatvora u trajanju od devet mjeseci i presudom Osnovnog suda u Baru K br.15/16 od 04.07.2016.godine zbog krivičnog djela oduzimanje vozila iz čl.248 st. 1 KZ.

Na osnovu čl. 373. tač. 2 ZKP-a
OSLOBAĐA SE OD OPTUŽBE
Da je:

U periodu od 18.06.2015. godine, do 18.09.2015. godine, u B., u naselju B., ispred auto servisa „K. S.” svjestan svog djela čije izvršenje je htio, znajući da je njegovo djelo zabranjeno, protivpravno oduzeo putničko motorno vozilo marke „M. p.”, registarskih oznaka P ..., vlasništvo oštećene Uprave policije CB B., u namjeri da ga upotrijebi za vožnju, na način što je iskoristio odsustvo oštećenog i prišao navedenom vozilu koje je bilo otključano, a zatim ga upotrijebio za vožnju,
-čime bi izvršio krivično djelo – oduzimanje vozila iz čl. 248 st.1 Krivičnog zakonika Crne Gore,
Jer nije dokazano da je izvršio djelo za koje je optužen.

Troškovi krivičnog postupka padaju na teret budžetskih sredstava suda.

Obrazloženje
Optužnim predlogom Osnovnog državnog tužioca u B. KT br. ... od 05.09.2017. godine, stavljeno je na teret okrivljenom izvršenje krivičnog djela bliže opisanog u izreci presude.

Okrivljeni je u svojoj odbrani izjavio da želi da se brani ćutanjem.

U dokaznom postupku saslušani su svjedoci A. S., Ž. M., J. N., L. M., na saglasan predlog stranaka pročitan je iskaz ovlašćenog predstavnika UP CB B. M. R., pročitani su : izvod iz kaznene evidencije Ministarstva prevde broj Ke ... od 04.10.2016. godine, službena zabilješka UP CB B. broj KU ... od 05.07.2016. godine, izvršen je uvid u snimak CD izuzet sa društvene-javne mreže Y. t., pročitan je izvještaj o vještačenju Forenzičkog centra broj ... od 23.02.2017. godine, saslušan je vještak N. B..

Svjedok A. S. je izjavio da je vlasnik auto otpada „S.“. U sklopu njegovog posla bavi se i ugradnjom šoferšajbni. Njemu je poznato da je prije godinu najviše prije godinu ipo dana dovezeno jedno vozilo policije “M. p.”, na kojem vozilu je on zamjenio šoferšajbnu. On je siguran da je to bilo prije nekih godinu, godinu ipo dana, jer je on auto otpad kupio otprilike prije 2 godine tako da to nije bilo ranije. Zamjena šoferšajbne trajala je najviše sat i 20 minuta. On se sada ne može sjetiti da li je to vozilo došlo sopostvenim pogonom ili ga je neko došlepao pa se samim tim ne može sjetiti ni na koji način je vozilo otišlo iz njegovog servisa. To je jedini put da je neko policijsko vozilo bilo u njegovom servisu. Od trenutka kada je to vozilo došlo u servis do trenutka napuštanja servisa vozilo je bilo u servisu i niko ga neovlašćen nije vozio. A. P. poznaje kao građanina B., a on nikada nije dolazio u njegov servis da bi radio bilo kakve popravke, kupovine djelova i tome slično. Lice koje mu je dovezlo to vozilo je bilo u civilu kao i lice kojem je predao vozilo. Licu koje mu je dovezlo vozilo on je uzeo broj telefona i rekao da će da ga pozove kada završi popravku. Pozvao je to lice, a ne može se sjetiti da li je isto lice dovezlo vozilo i da li je tom istom licu on predao popravljeno vozilo. Radno vrijeme njegovog otpada je od 8 do 17 časova. On se ne može sjetiti koliko je bilo sati kada je vozilo preuzeto. Plac na kome se nalazi otpad ima oko 5.000 kvadrata, a parking oko 350 do 400 m2 i kada se vozilo završi parkira se na tom parkingu i kada vlasnik dođe i nakon što plati uslugu može da odveze vozilo. Otpad je ograđen ogradom, a van radnog vremena kapija se zaključava. Usluga zamjene šoferšajbne jeste plaćena, ali se on ne može sjetiti koliko. On ne posjeduje žiro račun tako da plaćanje nije moguće preko računa već samo kešom. Ne postoji mogućnost da on vozilo kose nalazi u servisu preda licu koje nije ovlašćeno da ga preuzme. Niko vozilo ne može da uzme sa otpada u koliko on to ne dozvoli. Nakon što preuzme vozilo on uzima ključeve od vozila i iste drži kod sebe tako da ključ vraća samo vlasniku odnosno licu koje je vozilo dovezlo. On se ne može sjetiti da li je u tom slučaju vozilo parkirao van servisa i da je tada zvao lice koje mu je ostavilo broj telefona. Dešava se da se dogovori sa vlasnikom da vozilo parkira ispred otpada i da ostavi ključeve u vozilu i da to lice dođe i da preuzme vozilo na taj način.

Svjedok Ž. M. je izjavio da se nalazio u B. kada je bio obavješten da se na Y. t. pojavio jedan snimak na kome je i on. On nikada nije bio prisutan kada je A. P. došao do njega sa policijskim vozilom, da se on penjao na krov tog vozila i tome slično. Na tom snimku se vidi da je čista montaža, a on je zbog cijelog tog događaja imao puno problema jer je navedeni događaj bio medijski propraćen, njegovo ime se dovodilo u vezu sa kriminalom. Osim toga nakon tog događaja on je više puta zaustavljan od strane policije, zbog svake sitnice ga policija kažnjava, tako da mu je cijeli taj događaj pričinio puno štete. Misli da bi trebao da bude okrivljen onaj ko je to montirao, ali on ne zna ko bi to mogao da bude. On poznaje A. P., druže se, tako da pretpostavlja da je to lice na taj način željelo da naudi obojici. On nikada nije bio u situaciji da ga neko snima kada se penje na bilo koje vozilo, pa ni vozilo tipa džip.

Svjedok J. N. je izjavio da je bio uključen u predmet koji je formiran povodom objavljivanja snimka na sajtu Y. t.. Radeći na tom predmetu on je utvrdio da je vozilo koje nalazi na tom snimku službeno vozilo marke “M. p.” i da je tim vozilom bio zadužen vođa interventne grupe L., on ne zna ko je bio u grupi sa njim, a pravilo je da vođa grupe zadužuje vozilo i ako se dešava da u slučaju kvara vozilo koristi i neka druga smjena. Radom u tom predmetu on je saznao da je to vozilo bilo na popravci kod mosta željeznice u auto otpadu „S.“. Razgovarao je sa vlasnikom tog auto otpada, sjeća se da čovjeka zovu S., ali je zaboravio njegovo pravo ime i on mu je rekao da je popravio vozilo, da je o tome obavjestio L., jer ga je verovatno L. i poveo na popravku, da L. u tom trenutku nije mogao odmah doći i da je S. vozilo ostavio sa ključevima u vozilu izvan servisa, jer je završio radno vrijeme i morao je da zatvori servis. To vozilo je proizvedeno 1996 ili 1998 koliko se sjeća, a to zna jer ga je on dužio prije svega toga i vozio. Za vrijeme dok je on dužio vozilo bili su loši materijalni uslovi rada tako da je on vozilo servisirao u raznim servisima. Ne zna kod koga je to vozilo servisirano nakon toga. On je to vozilo dužio do 2011. godine i u to vrijeme nije se precizno evidentiralo gdje je odrađen servis ili neka popravka. Nakon njegovog razduženja sa vozilom on se ne može izjasniti da li se vodi evidencija o servisiranju auta.

Svjedok L.M. je izjavio da je vozilo marke “M. p.” reg.oznake P ... vlasništvo Uprave policije. U vrijeme koje se navodi kao vrijeme izvršenja krivičnog djela on je bio pripadnik interventne jedinice i dužio je vozilo marke “M. v.”. Zna da je duže vremena vozilo marke “M.” dužio M. R., tačnije on se starao o održavanju tog vozila, ali ne zna ko je bio zadužen sa njim. Predmetno vozilo je vozilo starije proizvodnje, a kada je u pitanju njegovo održavanje oni su isto održavali prema mogućnostima i nije postojao neki tačno određeni servis koji bi popravljao vozilo već bi zavisno od vrste kvara vozilo popravljali kod raznih majstora, a tom prilikom su vodili računa i o pouzdanosti lica kome bi povjerili popravku vozila. Sjeća se da su to vozilo jednom prilikom odvezli kod A. S. i da je vozilo trebalo popraviti. Vozilo su ostavili kod A. i sjeća se da ga je on pozvao da je vozilo završeno, ali da s obzirom da je isteklo radno vrijeme on će vozilo parkirati ispred kapije servisa koji se zaključava, a ključeve će ostaviti u vozilu. Zna da odmah nisu mogli da odu da preuzmu vozilo jer su imali neku intervenciju. Kada su došli ispred tog servisa vozilo je bilo parkirano ispred i oni su ga odvezli do službenih prostorija. Zbog proteka vremena on se ne može sjetiti da li je vozilo odvezeno na opravku istog dana kada je i preuzeto. To vozilo je imalo problem sa napajanjem struje tako da su ga najčešće odvozili u autoservis vlasništvo R. kao i u taj servis kod A.. U vrijeme kada je izvršena popravka nije se vodila precizna evdencija o servisiranju i popravkama, a posebno ne može da se izjasni o tom vozilu jer isti nije bio zadužen. On je o tom događaju upoznat kada se sporni snimak pojavio na internetu, a on se ne može sjetiti precizno vremena kada je popravka vršena. Koliko se sjeća na tom vozilu je trebalo zamjeniti šoferšajbnu, jer je vozilo trebalo registrovati, a šoferšajbna je bila napukla pa nije moguće izvršiti registraciju.

Svjedok R. M. je izjavio da je načelnik Centra bezbijednosti Uprave policije B.. Poznato mu je da je tokom ljeta na društvenoj mreži „Y. t.” objavljen video snimak na kojem se vidi kako lice A. P. upravlja službenim voziiom marke „M.p.” i oni su nakon toga preduzeli mjere i radnje da otkriju kada je vozilo bez ovlašćenja upotrijebljeno za vožnju od strane P. A.. Saznali su da je vozilo A. P. vozio ispred servisa „K. S.”, gdje su njihovi službenici ostavili na popravku, a napomenuo bi da je vozilo vrlo često bilo u kvaru i vrlo često je duže vremena bilo u raznim servisima na teritoriji Opštine B.. On se kao predstavnik oštećene Uprave policije - Centra bezbijednosti B. pridružuje krivičnom gonjenju i ne spostavlja imovinskopravni zahtjev.

Iz izvoda iz kaznene evidencije Ministarstva prevde broj KE ... od 04.10.2016. godine utvrđeno je da je osuđivan osuđivan presudom Višeg suda u Podgorici Km br.13/98 od 23.03.2000. godine zbog krivičnog djela ubistvo u pokušaju iz čl.30 st.2 tač.3 i tač.6 u vezi čl.19 KZ na kaznu zatvora u trajanju od 4 godine, presudom Osnovnog suda u Baru K.br.307/03 od 24.05.2004. godine zbog krivičnog djela falsifikovanje isprave iz čl.207 st.3 u vezi st.1 KZ, kaznom zatvora u trajanju od 3 mjeseca, presudom Osnovnog suda u Baru K br.277/07 od 27.11.2008. godine zbog krivičnog djela teško djelo protiv bezbjednosti javnog saobraćaja iz čl.348 st.2 u vezi čl.339 st.1 KZ, na kaznu zatvora u trajanju od 4 godine, presudom Osnovnog suda u Baru K br.9/03 od 25.11.2009. godine zbog krivičnog djela nasilničko ponašanje iz čl.195 st.2 u vezi st.1 KZ u sticaju sa krivičnim djelom teška tjelesna povrda iz čl.36 u vezi čl.2 KZ, na kaznu zatvora u trajanju od pet mjeseci, presudom Višeg suda u Podgorici K.br.16/12 od 10.10.2012. godine zbog krivičnog djela neovlašćena proizvodnja, držanje i stavljanje u promet opojnih droga iz čl.300 st.1 KZ i krivičnog djela nedozvoljeno držanje oružja i eksplozivnih materija iz čl.403 st.3 u vezi st.1 KZ, na kaznu zatvora u trajanju od jedne godine i devet mjeseci, presudom Višeg suda u Podgorici K br.200/99 od 26.11.2012. godine zbog krivičnog djela ubistvo u pokušaju iz čl.30 st.2 tačka 3 i 6 u vezi čl.19 KZ na kaznu zatvora u trajanju od jedne godine, presudom Osnovnog suda u Baru K br.22/12 od 12.09.2014.godine zbog krivičnog djela lažno prijavljivanje iz čl.388 st.1 KZ na kaznu zatvora u trajanju od pet mjeseci, presudom Osnovnog suda u Baru K br.127/12 od 18.11.2015.godine zbog krivičnog djela nasilničko ponašanje iz čl.399 KZ, na kaznu zatvora u trajanju od šest mjeseci, presudom Osnovnog suda u Baru K br.172/14 od 24.11.2015.godine zbog krivičnog djela uništenje i oštećenje tuđe stvari iz čl.253 st.2 u vezi st.1 u vezi čl. 23 KZ st.2 u vezi st.1 KZ, na kaznu zatvora u trajanju od devet mjeseci i presudom Osnovnog suda u Baru K br.15/16 od 04.07.2016.godine zbog krivičnog djela oduzimanje vozila iz čl.248 st. 1 KZ.

Iz službene zabilješke UP CB B. broj KU ... od 05.07.2016. godine, utvrđeno je da je prilikom utvrđivanja disciplinske odgovornosti službenika MUP-a u vezi pomenutog vozila utvrđeno da se predmetno vozilo nalazilo u više navrata na popravci u auto servisu “S.” u vremenu od 18.06.2015. do 18.09.2015. godine.

Uvidom u snimak CD izuzet sa društvene-javne mreže Y. t., utvrđeno je da snimak „Osuđivani kriminalac ukrao policijski džip , B. (V.)” traje 1,10 minuta. Na snimku se vidi okrivljeni P. A. na mjestu vozača. Na vozilu upaljeno plavo rotaciono svijetlo koje se nalazi na instrument tabli u unutrašnjosti vozila. Kratko se uključuje zvučna signalizacija. Nakon toga jedno lice se penje na krov vozila. Nakon kratkog sjedenja silazi, a okrivljeni nakon uključivanja zvučne singnalizacije započinje kretanjem vozilom unazad po zemljanom putu , nakon čega se snimak završava.

Iz izvještaja o vještačenju Forenzičkog centra broj ... od 23.02.2017. godine utvrđeno je da u labaratoriji Grupe za digitalnu obradu audio, video i foto- ehnitku ne postoji softver za analizu multimedijalnog sadržaja, samim tim nije u mogućnosti da odredi da li je snimak koji je narezan naCD-u autentičan, da li je snima video montaža kao i vrijeme njegovog nastanka. Naime, kako je taj video zapis izuzet sa društvene mreže „Y. t.“ predstavlja otežavajuću okolnost za utvrđivanje autentičnosti multimedijalnog sadržaja, tako da forenzička informacija (digitalni dokaz) istorije obrade digitalnog multimedijalnog sadržaja kao i porijeklo digitalnog multimedijalnog sadržaja se odnosi na određivanje autentičnosti.

Vještak iz oblasti audio –video i foto tehnike N. B. je izjavio da se prilikom transfera video zapisa na društvenu mrežu, u ovom slučaju na server Y. t. autentičnost materijala se gubi i dobija format koji je ta društvena mreža predvidjela za pregled te mreže. Samim tim autentičnost se može raditi samo u komparaciji sa izvorom a što u ovom slučaju nemaju, a radilo bi se o mobilnom telefonu, kameri ili slično. Po njegovim saznanjima, a redovno prisustvuje obukama na ovu temu i konsultovao kolege iz regiona koji su mu dali mišljenje da ne postoji softver kojim bi se moglo utvrditi autentičnost snimka u ovom slučaju. Kao što je rekao prilikom preuzimanja materijala, transferom se gubi svaki vid orginala. On bi izašao iz svoje struke ako bi se upustio u ocjenu da li nešto na samom snimku postoji što bi ukazivalo na montažu u konkretnom slučaju, jer ne postoji metod da se to dokaže.

Ocjenom izvedenih dokaza nije dokazano da je okrivljeni izvršio krivično djelo koje mu je stavljeno na teret na način predstavljen u izreci presude.

Okrivljeni je u svojoj odbrani naveo da želi da se brani ćutanjem. Okrivljenom je stavljeno na teret da je krivično djelo izvršio u periodu od 18.06 2015. do 18.09.2015. u naselju B. u B., ispred autoservisa “K. S.” na način što je protivpravno oduzeo putničko motorno vozilo marke “M. P.” registarskih oznaka P ..., vlasništvo oštećene Uprave policije Centra bezbjednosti B., iskoristivši odsustvo oštećenog prišao navedenom vozilu koje je bilo otključano, a zatim ga upotrijebio za vožnju. Po ocjeni suda u postupku je sporno prije svega vrijeme izvršenja krivičnog djela jer je iz službene zabilješke uprave policije od 30.09.2016 godine utvrđeno da je kao vrijeme izvršenja krivičnog djela navedeno vrijeme koje je predstavljeno u izreci presude. Sud je u postupku saslušao u svojstvu svjedoka A.S., vlasnika Auto otpada “S.” koji je naveo da je jednom prilikom vršio popravku na predmetnom vozilu, na način što je izvršio zamjenu šoferšajbne. Naveo je da je popravka izvršena prije oko godinu ipo, jer je auto otpad kupio prije dvije godine. Dakle, to bi značilo da je popravka vozila izvršena u aprilu 2016. godine. Ni jedan drugi svjedok koji je saslušan, uključujući J. N. i L. M., ovlašćene policijske službenike Uprave policije, nije mogao da se izjasni ovom vremenskom periodu. J. N. je u svom iskazu u bitnom naveo da je on preduzimao radnje nakon što se sporni snimak pojavio na internetu i da je tom prilikom utvrdio da se vozilo nalazilo na popravci u auto otpad “S.”. Takođe je naveo da je on nekada bio zadužen tim vozilom i za to vrijeme postojali su loši materijalni uslovi rada, tako da je on vozilo servisirao u raznim servisima, a da se do 2011. nije precizno evidentiralo gdje bi bio odrađen servis vozila ili neka popravka. Iskaz svjedoka potvrdio je i svjedok L.M. koji je kritičnom prilikom predmetno vozilo i ostavio na popravku i koji je nakon izvršene popravke vozilo je odvezao ispred zaključane kapije Auto otpada, jer je naveo da u vrijeme kada je izvršena popravka nije se vodila precizna evidencija o servisiranju i popravkama vozila. Dakle, okrivljenom je stavljeno na teret da je krivično djelo izvršio u periodu od 18.6.2015. do 18.9.2015. godine, dok je svjedok A.S. bio izričit da je vozilo popravljao prije oko godinu ipo dana, budući da je servis kupio prije oko dvije godine, što se ne slaže sa vremenskim periodom koji je naveden u optužnom predlogu. Iz iskaza svjedoka J. N. i L. M. sud je utvrdio da kada u pitanju popravka ili servisiranje vozila, o tome nije vođena evidencija u Upravi policije, tako da se iz službene evidencije Uprave policije ne može utvrditi vrijeme izvršenja krivičnog djela. A.S. je naveo da je zamjena šoferšajbne na predmetnom vozilu bio jedini put kada je vozilo popravljano u njegovom servisu. Navedeni iskaz je u suprotnosti sa službenom zabilješkom Uprave policije koju je sačinio ja J. N. u kojoj je navedeno da je predmetno vozilo u vremenskom periodu navedenomu u optužnom predlogu u više navrata bilo na popravci u tom autoservisu. Po ocjeni suda, kako se svjedok A. sjeća detalja popravke vozila kada je izvršena zamjena šoferšajbne, da je popravka tog vozila vršena još nekom prilikom, svjedok bi se toga sjetio, iz kojih razloga je utvrđeno da je popravka vozila “M. p.” izvršena samo jednom, da je nakon isteka radnog vremena vozilo parkirano ispred zaključane kapije autoservisa i da je svjedok L. M. to vozilo preuzeo, a vozilo je bilo otključano. U postupku nije dokazano da je upravo tom prilikom okrivljeni P. A. došao do auto servisa, primijetio da je vozilo otključano, pronašao ključeve, uključio vozilo i isto upotrijebio za vožnju, za vrijeme koje je bio snimljen od strane drugog lica kamerom. Svjedok Ž. M. je izjavio da navedeni snimak na kome se i on pojavljuje nije autentičan, dok je oštećeni R. M. prenio samo posredna saznanja do kojih je policija došla prilikom rada na predmetu.

Vještačenjem Forenzičkog centra u D. nisu potvrđeni navodi iz optužnog prijedloga jer je sud izvršio pregled snimka koji je objavljen na društvenoj mreži Y.T., nakon čega je izvršeno vještačenje autentičnosti tog snimka, a vještak N. B. koji je vršio vještačenje je izjavio da se prilikom transfera videozapisa na server društvene mreže gubi autentičnost snimljenog materijala i dobija formatu koji je ta društvena mreža predvidjela. Jedini način da se izvrši utvrđivanja autentičnosti bilo bi da se izvrši komparacija snimka koji je objavljen i izvornim snimkom koji bi bio snimljen na mobilnom telefonu, kameri ili nekom drugom uređaju. Naveo je takođe da ni u Forenzičkom centru, a ni u okruženju, ne postoji softver kojim bi se mogao utvrditi autentičnost snimka u navedenom slučaju. Dakle, iz navedenog vještačenja nije moglo da se utvrdi da li je predmetni snimak autentičan, a po ocjeni suda čak i da je to nesporno utvrđeno, ostaje sporan vremenski period kada je krivično djelo izvršeno, a vrijeme krivičnog djela predstavlja bitno obilježje krivičnog djela koje mora biti na nesumnjiv način utvrđeno. Kako u konkretnom slučaju nije utvrđeno ni tačno vrijeme izvršenja krivičnog djela, niti se na osnovu odgledanog i vještačenog snimka mogla utvrditi autentičnost sadržine onoga što se nalazi na snimku, ocijenjeno je da nema dokaza da je okrivljeni izvršio krivično djelo koje mu je stavljeno na teret, iz kojih razloga je oslobođen od optužbe, na osnovu čl. 373. tač. 2. ZKP-a oslobođen od optuzbe.

Odluka o troškovima krivičnog postupka zasniva se na odredbi čl. 230. st. 1. ZKP–a, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude.

OSNOVNI SUD U BARU

Dana, 09.11.2017. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.

Žalba se predaje ovom sudu u dva primjerka.

DNA:- 1 x ODT
- 1 x okrivljenom
- 1x braniocu Đ. Đ..

- 1 x u spise