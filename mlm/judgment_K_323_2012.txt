K broj 323/12
U IME CRNE GORE
OSNOVNI SUD U BARU kao prvostepeni krivični, sudija Ljiljana Joković, kao sudija pojedinac, sa zapisničarom Amirom Nikičić, u krivičnom predmetu okrivljenog M.S., zbog krivičnog djela - krađa iz čl.239 st.1 Krivičnog zakonika, u sticaju sa krivičnim djelom – falsifikovanje znakova za obilježavanje robe iz čl. 286. st.1. Krivičnog zakonika, po optužnom predlogu Osnovnog državnog tužilaštva u Baru Kt.br. …od 27.07.2012. godine, nakon održanog glavnog javnog pretresa u prisustvu zastupnika optužbe ZODT u Baru Mirjane Tankosić Vučinić i okrivljenog M.S., dana 13.02.2013. godine donio je, a dana 14.02.2013. godine javno objavio

P R E S U D U
Okrivljeni
M.S., JMBG…., od oca P. i majke D., rodjene N.., rodjen ….godine u B., gdje je i stalno nastanjen, ul. ….državljanin Crne Gore, ugostitelj, oženjen, otac dvoje djece, pismen, završio srednju Turističku školu, lošeg imovnog stanja, osudjivan presudom Osnovnog suda Bar K br. …od …godine, zbog krivičnog djela iz čl. 399. u vezi čl.23. KZ, kazna zatvora tri mjeseca uslovno na jednu godinu i šest mjeseci,
Na osnovu čl. 373 tč. 2 ZKP-a
OSLOBAĐA SE OD OPTUŽBE
Da je:

U periodu od 16.11.2009 godine do 16.02.2010. godine, u poslovnom objektu kafe bar »V.« u ul…., oduzimao tuđu pokretnu stvar - električnu energiju, vlasništvo oštećene »Elektroprivrede Crne Gore« AD Nikšić - Elektrodistribucije u Baru, u iznosu od 1.013,82 eura i upotrijebio kao prave lažne znakove - žigove, na način, što je sa električnog brojila marke »Landis&Gyr« br…., nakon raskidanja državnih olovnih žigova i skidanja poklopca brojila, mehanički djelovao na mjerni sistem brojila, tako da je na brojilu onesposobljen mjerni sistem faze L 3, a zatim vratio poklopac brojila i na brojilo postavio lažni žig sa oznakom…, tako postavljen lažni žig upotrijebio kao pravi, i na taj način neovlašćeno preuzimao neregistrovanu električnu energiju, u namjeri da njenim prisvajanjem i trošenjem sebi pribavi protivpravnu imovinsku korist;
-čime bi izvršio krivično djelo - kradja iz čl. 239. st.1. Krivičnog zakonika u sticaju sa krivičnim djelom - falsifikovanje znakova za obilježavanje robe iz čl.286. st. 1. Krivičnog zakonika.

Jer nije dokazano da je učinio djela za koja je optužen.

Oštećeno preduzeće JP Elektroprivreda Crne Gore AD NIkšić, Elektrodistribucija u Baru, se radi ostvarivanja imovinsko pravnog zahtjeva upućuje na parnični postupak.

Troškovi krivičnog postupka padaju na teret budžetskih sredstava suda.

O b r a z l o ž e n j e
Optužnim predlogom Osnovnog državnog tužilaštva u Baru Kt.br. … od … godine, stavljeno je na teret okrivljenom izvršenje krivičnih djela bliže opisanih u izreci presude.

Okrivljeni M.S. je u prethodnom postupku izjavio da je jedan od vlasnika kafe bara „V." u Baru. Dana 16.02.2010.godine, u njegov lokal su došli radnici Elektrodistribucije kako bi zamijenili strujomjer. Prije toga dolazio je inkasant, ne zna mu ime i prezime i primijetio je neku nepravilnost na strujomjeru, pa je nakon toga došla ekipa Elektrodistribucije Bar i zamijenila sat. O zamjeni sata sačinili su zapisnik koji je uredno potpisao i na zapisniku su konstatovali da nema nikakvih nepravilnosti na satu, da je mjerno mjesto u ispravnom stanju i da su državne plombe u redu. Naveo je da su fizički provjerili plombe i da su rekli da su plombe u redu. Redovno izmiruje sve račune za struju, te je priložio energetsku karticu iz koje se može vidjeti da je njegov dug prema Elektrodistribucije Bar u potpunosti izmiren. Nije mu jasno zašto je Elektrodistribucija Bar protiv njega podnijela prijavu, kada su radnici na zapisniku konstatovali, u njegovom prisustvu, da ne postoji na satu nijedna nepravilnost. Stari sat su onako u rukama odnijeli, bez ikakve sigurnosti i ne zna koliko je taj sat stajao kod njih ili bilo gdje, a zatim odnešen u Zavod za metrologiju i da li se u medjuvremenu moglo desiti neko oštećenje sata dok su ga oni čuvali, jer koliko mu je poznato oni skupljaju više satova, pa ih onda zajedno nose u Zavod za metrologiju. U njegovim računama nema nekih oscilacija u potrošnji struje, a pogotovo u periodu od januara do marta, kada ima i manje posla, pa se i manje struje troši. Na glavnom pretresu dana 19.10.2012. godine je izjavio da je u navedenom periodu bio vlasnik kafe bara „V. “ i u tom periodu je isključivo bio vlasnik, odnosno u periodu od 16.11.2009.godine do 16.02.2010.godine,ali nije počinio krivična djela koja mu se stavljaju na teret. Ništa nije dirao na električnom brojilu koji se nalazi u unutrašnjosti lokala, ništa nije skidao, ni pomjerao sa električnog brojila. Naime, radnici iz Elektrodistribucije, tačnije P.I. mu je na njegov zahtjev zamjenio brojilo na objektu kafe bar „V. “ dana 16.02.2010 godine, jer su pronadjene nepravilnosti na električnom brojilu. Isti ti radnici iz Elekrtodistribucije su to isto brojilo mjenjali i 2007. godine. Prilikom zamjene brojila od strane radnika Elektrodistriucije dana 16.02.2010.godine nikakve nepravilnosti nisu pronadjene na brojilu „Landis Gyr“ koji se nalazi na objektu „V. “, niti su bili raskinute državne plombe, odnosno žigovi. Naime, u zapisniku isti radnici su ispisali da su državne plombe ispravne, i takodje su konstatovali da na brojilo dolaze sve tri faze i mjerno brojilo je ispravno, a zatim su sat koji su prethodno skinuli, misli na električno brojilo ponjeli u gepek, i ubacili ga u gepek, bez ikakve zaštite, da bi dva mjeseca nakon toga stigao izvještaj Zavoda za metrologiju da su plombe falsifikovane, odnosno skinute, i još neke nepravilnosti. Radnici iz Elektrodistribucije su dana 16.02.2010.godine zamjenili brojilo u objektu „V. “, I to je bilo treći put da u tom istom objektu ti isti radnici mjenjaju brojilo kako bi postavili digitalne satove. Dakle, ništa od navedenih radnji koje su bliže opisani u optužnom aktu nije počinio. U periodu od 16.11.2009.godine do 16.02.2010.godine je uredno plaćao sve račune, i u prosjeku je plaćao račune oko 100 ili više eura. Bitne promjene vezano za plaćanje računa u odnosu na prethodni period nije primjetio. Okrivljeni čini nesporonim da je u trenutku kontrole bio prisutan te da je isti potpisao zapisnik. Dalje je izjavio da kada je skinuto brojilo ništa nije urađeno po kontroli. Brojilo nisu slikali niti na mjernom mjestu, niti poslije skidanja, nisu ga zaštitili tj. nisu ga stavili u posebnu kutiju sa plombom, nego su ga ponijeli i stavili u gepek među ostala brojila koja su toga dana zamijenili, među alat itd. Istakao je da je brojilu mogao pristupiti bilo ko i da se iz tih razloga brojilo ne može uzeti kao dokaz, te da je u prethodnom periodu predmetni objekat bio suvlasništvo više lica.

U dokaznom postupku provedeni su sledeći dokazi: saslušani su ovlašćeni predstavnik Elektrodistribucije Bar Dajana Popović, svjedoci R.G. I P.I., vještak elektro struke R.L., pročitani su zapisnik Elektrodistribucije u Baru br. …. kontroli mjernog mjesta od 16.02.2010.godine, izvještaj Zavoda za metrologiju CG o ispitivanju orginalnosti žigova i ispravnosti rada brojila električne energije br. …od 27.08.2010.godine, nalaz i mišljenje sudskog vještaka elektro struke dipl. ing. Rista Lekića od 03.11.2011.godine, izvod iz KE UP PJ Bar br. …od 17.08.2012.godine za okrivljenog M.S., potvrda Elektroprivrede CG AD Nikšć od 12.09.2007.godine, zapisnik o zamjeni brojila Elektroprivrede CG AD Nikšić od 16.02.2010.godine, izvršen je uvid u finansijsku karticu za potrošača kafe bar „V.

Ovlašćeni predstavnik oštećene Elektrodistribucije Bar Dajana Popović je u prethodnom postupku izjavila da su od ovlašćenih radnika Elektrodistribucije Bar, R.G. i P.I., saznali da su prilikom kontrole mjernog mjesta kafe bara „V.", dana 16.02.2010.godine, utvrdili da na električnom brojilu br. …marke ,,Landis & Gyr" nema oznake faze L 3, tj. da se potrošnja električne energije po toj fazi ne mjeri, što znači da jedan naponski most nije u funkciji. O nadjenom stanju sačinili su zapisnik koji je potpisao prisutni M.S.. Nakon toga izvršena je zamjena ovog brojila i postavljeno je novo brojilo br. ….marke „Landis & Gyr", a brojilo koje je demontirano br…., poslato je u Zavod za metrologiju radi ispitivanja ispravnosti rada brojila električne energije. Dana 05.04.2011.godine dobili su izvještaj o ispitivanju originalnosti žigova i ispravnosti rada brojila električne energije u kome je konstatovano da električno brojilo ne ispunjava propisane metrološke zahtjeve, jer su na njemu postavljeni falsifikovani žigovi, a brojilo ne registruje električnu energiju na tri fazi (T). Na osnovu ovog saznanja podnijeli su krivičnu prijavu nadležnom tužilaštvu. Na glavnom pretresu dana 19.10.2012.godine je izjavila da je Zavod za metrologiju utvrdio nepravilnosti na predmetnom brojilu, a radnici iz Elektrodistribucije su samo dobili nalog da odu na lice mjesta i zamjene brojilo, nakon čega je to brojilo poslato Zavodu za metrologiju na analizu, te pretpostavlja da je odmah poslat Zavodu za metrologiju na analizu. Pridružila se krivičnom gonjenju i postavila imovinsko pravni zahtjev u iznosu od 6.080,00 eura.

Svjedok R.G. je izjavio da su dana 16.02.2010.godine po radnom nalogu Elektrodistribucije Bar on i kolega P.I.su pošli u kontrolu mjernog mjesta koji se nalazi u kafe objektu „V. “. Prilikom kontrole samog mjernog brojila ne sjeća se da li su na predmetnom brojilu uočili bilo kakve nepravilnosti. Po zapisniku o zamjeni brojila može samo da procjeni da nijesu primjećene nikakve nepravilnosti. On i kolega P.I. su zamjenili predmetno brojilo, postavili novo, sačinili zapisnik o zamjeni brojila, čiju sadržinu u cjelosti potvrdjuje. Predmetno brojilo su predali šefu misli da je tada bio R., kako bi isti bio poslat na ekspertizu u P.. Ne sjeća se da su bilo koga zatekli u trenutku zamjene brojila. Električno brojilo je uzeo u ruke i stavio u gepek i predao svom šefu R.. U gepeku se nalazilo još satova i alata koje je potrebno njima za rad. Ne zna da li je prilikom vožnje i transporta električnog brojila moglo doći do oštećenja istog.

Svjedok P.I. je izjavio da je dana 16.02.2010.godine sa kolegom R. bio u kontroli predmetnog brojila. Ne sjeća se da je ranijih godina vršio bilo kakvu kontrolu brojila u objektu kafe bar „V. “. Dana 16.02.2010.godine po nalogu šefa mjerenja su izvršili zamjenu brojila. Ne sjeća se da su na istom uočili bilo kakve nepravilnosti. Zapisnički su konstatovali stanje koje su zatekli i on potvrdjuje sadržinu zapisnika. Nakon što su zamjenili brojilo isto su predali šefu mjerenja- G.R. kako bi brojilo bilo poslato na dalju ekspertizu.

Iz zapisnika Elektrodistribucije u Baru br. … kontroli mjernog mjesta od 16.02.2010.godine proizilazi da su ovlašćena lica Elektrodistribucije Bar R.G. i P.I. dana 16.02.2010.godine, izvršili kontrolu brojila kafe bar “V.”, i tom prilikom konstatovali da je na brojilu proizovodjača Landis Gyr, tip…, nema oznake faze L 3. Na brojilu su dolazile tri faze. Mjerno mjesto je u ispravnom stanju. Državne plombe na brojilu su ispravne. …Zapisnik su potpisali radnici ED R.G. i P. I., i potrošač M.S..

Iz izvještaja Zavoda za metrologiju CG o ispitivanju orginalnosti žigova i ispravnosti rada brojila električne energije br. ….od 27.08.2010.godine proizilazi da se radi o proizvodjaču Landis + Gyr, Švajcerska, konstanta brojila: 1000 imp/kWh, tip: ZMD 120AR, fab. Broj…. Na brojilu se nalaze olovni žigovi sa oznakom : 1-11; 07 - što znači da je brojilo ovjereno 2007. godine od strane Zavoda za metrologiju. Poređenjem žigova sa brojila sa originalom utvrđeno je da su žigovi postavljeni na ovom brojilu falsifikati. Ispitivanjem je utvrđeno da brojilo ne ispunjava propisane metrološke zahtjeve, jer su na njemu postavljeni falsifikovani žigovi, a brojilo ne registruje utrošenu električnu energiju.

Iz nalaza i mišljenja sudskog vještaka elektro struke dipl. ing. Rista Lekića od 03.11.2011.godine utvrdjeno je da u poslovnom objektu kafe bar „V.", koji se nalazi u Baru, Obala bb, neovlašćeno je preuzimana neregistrovana električna energija preko brojila električne energije, marke Landis & Gyr broj…, na sledeći način: nakon raskidanja državnih plombi i skidanja poklopca brojila, najvjerovatnije je mehanički djelovano na mjerni sistem brojila tako, da se električna energija, preuzeta preko faze L3, nije više registrovala. Nakon raskidanja državnih plombi i skidanja poklopca brojila, moglo se uticati i na mjerni sistem ostale dvije faze. Poklopac brojila je vraćen i umjesto originalnih državnih plombi postavljene su falsifikovane. Mišljenje dato u tački 1. formirao je na osnovu: podataka i činjenica navedenih u Zapisniku o kontroli mjernog mjesta broj …od 16.02.2010. godine, kojeg su sačinili i u ime Elektrodistribucije Bar potpisali radnici R.G. i P.I., a tačnost podataka navedenih u zapisniku, svojim potpisom na zapisnik, potvrdio prisutni M.S., izvještaja o ispitivanju originalnosti žigova i ispravnosti rada brojila električne energije Zavoda za metrologiju Crne Gore broj ….od 27.08.2010. godine, u Krivičnoj prijavi broj ….od 29.09.2011. godine, koju je Osnovnom državnom tužiocu Bar podnijela Elektrodistribucija Bar, između ostalog se kaže: »zatim je isključio naponski most na trećoj fazi (T)«. Ta tvrdnja nema osnova ni u Zapisniku o kontroli mjernog mjesta niti u Izvještaju Zavoda za metrologiju. Iz navedenih spisa se samo može zaključiti da se električna energija, preuzeta preko faze L3, ne registruje. Način, na koji je onemogućeno registrovanje električne energije, opisao je u Tački 1. mišljenja. Način obračuna neovlašćene potrošnje električne energije ragulisan je: Zakonom o energetici (Sl. list CG 28/10), (Član 179) Pravilima o snabdijevanju električnom energijom, (Sl. list RCG 13/05), (Član 26) Pravilima o snabdijevanju električnom energijom, (Sl. listu RCG 54/09) (Članovi 59 i62) Važećim cijenama električne energije. Prema mišljenju ovog vještaka, vrijednost neovlašćene potrošnje, obračunate u skladu sa normativnim aktima iz tačke 4. iznosi: 1.013,82 eura.

Iz izvoda iz KE UP PJ Bar br. …od 17.08.2012.godine za okrivljenog M.S. utvrdjeno je da je imenovani osudjivan presudom Osnovnog suda Bar K. br. … od 14.05.2010.godine, zbog krivičnog djela iz čl. 399. u vezi čl.23. KZ, kazna zatvora tri mjeseca uslovno na jednu godinu i šest mjeseci.

Vještak elektro struke R.L. je na glavnom pretresu dana 05.12.2012.godine izjavio da na brojilima tipa „Landis Gyr“ nepravilnost koja se ogleda u neprisustvu ili neregistrovanju električne energije na nekim od tri faza se jasno vidi na njegovom displeju, gdje postoje u normalnim uslovima oznake faza L1, L2, L3. Ukoliko iz mreže nema jedne faze, ili se na brojilu ne registruje potrošnja preko jedne faze, inkasant jasno može tu nepravilnost da vidi i uoči prilikom očitavanja stanja na brojilu, jer se stanje na brojilu očitava na istom displeju, a oznake faze se nalaze samo na gornjem redu iznad numeričkih brojeva za potrošnju. Da bi se djelovalo na mjerni sistem na električnom brojilu marke “Landis Gyr”, a nakon toga djelovalo na mjerni sistem, neophodno je dobro poznavati konstrukciju i funkciju brojila, te načine skidanja poklopaca i mogućnost djelovanja na mjerni sistem. To može da radi stručno lice, ili veoma dobro obučeni laik, jer je neophodno najprije da posjeduje standardni električni alat, odnosno neophodno je da ima kliješta, odvjače, zatim mora imati sirove plombe i faslifikovana kliješta odnosno kliješta koje posjeduje samo Metrološki zavod, da bi sve to vratio u približno isto stanje. Najprije treba demontirati ili djelimično plastično deformisati pokopac na kojem se nalazi distributivna plomba, a kojim se zatvaraju priključne stezaljke, koje pravo pristupa ima samo Elektrodistribucija, odnosno radnici Elektrodistribucije. U konkretnom slučaju na brojilu je bila jedna distributivna plomba, a ne najmanje dvije kako to tip brojila zahtjeva i to plomba br. –… zatim je neophodno raskinuti državne plombe, nakon toga podignuti zajedno oba poklopca, plastično ih deformisati, i kroz stvoreni otvor djelovati na štampanu ploču mjernog sistema, gdje se na više elemenata mjerne ploče može djelovati i onesposobiti mjerenje odnosno prikazivanje električne energije, prilikom jedne, dvije ili tri faze. Nakon toga je neophodno polopac vratiti na svoje mjesto, a zatim postaviti na mjesto raskinutih državnih plombi nove plombe i postaviti žigove koje posjeduje isključivo ovlašćeni Zavod za metrologiju. Ne može se plastično deformisati poklopac bez raskidanja državnih plombi. Nije neposredno imao uvid u predmetno brojilo, medjutim, za davanje nalaza i mišljenja to mu nije bilo neophodno kod činjenice da imaju zapisnik o kontroli i izvještaj Zavoda za metrologiju. Zapisnikom o kontroli mjernog mjesta od 16.02.2010.godine je navedeno u rubrici broj plombe Elektrodistribucije stoji broj samo jedne plombe, a na brojilu tipa Landis Gyr postoje tri mjesta za plombe Elektrodistribucije. Isključivo je svoj nalaz bazirao na izvještaju Zavoda metralogije u tom djelu, jer radnici Elektrodistribucije nisu kompetentni da sude o ispravnosti državnih žigova. Radnici Elektrodistribucije su u obavezi da ukoliko utvrde da nedostaje plomba Elektrodistribucije, to i zapisnički konstatuju. Nikakva mogućnost fizičkog djelovanja ne postoji, jer bi došlo do tragova oštećenja na plombama.

Iz potvrde Elektroprivrede CG AD Nikšić od 12.09.2007.godine proizilazi da je kod potrošača „V. “ vlasništvo V.L. iz T. izvršeno demontiranje postojećeg mjernog uredjaja br…., te da je ugradjeno privremeno brojilo br… marke “Landis &Gry”.

Iz zapisnika o zamjeni brojila Elektroprivrede CG AD Nikšić od 16.02.2010.godine proizilazi da je kod potrošača kafe bar „V. “,… – M. izvršena zamjena brojila i to na način što je električno brojilo marke „Land. Gir“ proizveden … 2007, fabričkog broja…, tip ZMD…, zamijenjen elektičnim brojilom „Land. Gir“, proizveden 2008., fabričkog broja…., tip ZMD 120. Zapisnik su, kao lica koja su izvršila zamjenu, potpisali P. I. i R. G. , a kao potrošač S. M..

Uvidom u finansijsku karticu za potrošača kafe bar „V.” utvrđeni su iznosi dugovanja i datum plaćanja utrošene električne energije za period od 01.01.2009. godine do 31.05.2012. godine.

Ocjenom izvedenih dokaza nije dokazano da je okrivljeni učinio krivična djela koja mu se stavljaju na teret. Okrivljeni u svojoj odbrani ne priznaje da je učinio krivična djela u bitnom navodeći da on nije ništa skidao, pomjerao ili pak bilo šta dirao na električnom brojilu koje se nalazi u unutrašnjosti lokala. U periodu od 16.11.2009.godine do 16.02.2010.godine bio je jedini vlasnik kafe bara "V." stim što je u prethodnom periodu predmetni objekat bio suvlasništvo više lica i uredno je plaćao račune koji su u prosjeku bili oko sto ili nešto preko sto eura. Bitne promjene u odnosu na prethodni period nije primjetio. Istakao je da nikakve nepravilnosti nisu pronadjene na brojilu „Landis Gyr“ koji se nalazi na objektu „V. “, niti su bili raskinute državne plombe, odnosno žigovi,te da su u zapisniku isti radnici koji su vršili kontrolu ispisali da su državne plombe ispravne, i takodje su konstatovali i da na brojilo dolaze sve tri faze i da je mjerno brojilo ispravno, a zatim su električno brojilo ponjeli u gepek, i ubacili ga u gepek, bez ikakve zaštite, da bi dva mjeseca nakon toga stigao izvještaj Zavoda za metrologiju da su plombe falsifikovane, odnosno skinute, i još neke nepravilnosti. Takodje je izjavio da su radnici iz Elektrodistribucije dana 16.02.2010.godine zamjenili brojilo u objektu „V. “, I to po treći put i ti isti radnici u istom objektu su I ranije mjenjali brojilo u objektu, kako bi postavili digitalne satove. Odbranu okrivljenog sud je u cjelosti prihvatio.

U postupku je utvrđeno da je kafe bar "V." u prethodnom periodu bio suvlasništvo više lica, a sada predmetni objekat koristi isključivo okrivljeni, koji objekat se napajao električnom energijom preko brojila marke "Landis&Gyr" broj….. Radnici Elektrodistribucije u Baru R. i P. su dana 16.02.2010. godine zamijenili navedeno brojilo i tom prilikom utvrdili da su mjerno mjesto i državne plombe u ispravnom stanju, te da na brojilu postoje 3 faze, ali da nema oznake faze L3. Prednje je utvrđeno iz odbrane okrivljenog i saglasnih iskaza svjedoka R. i P., koje iskaze je sud cijenio kao jasne i objektivne zbog čega im je poklonio punu vjeru, a što je potvrđeno i sadržinom zapisnika Elektrodistribucije Bar br. …..o kontroli mjernog mjesta od 16.02.2010.godine i zapisnika o zamjeni brojila Elektroprivrede CG AD Nikšić od 16.02.2010.godine. Navedeno brojilo "Landis Gyr" …. prosleđeno je Zavodu za metrologiju Crne Gore na ekspertizu. Iz izvještaja o ispitivanju originalnosti žigova i ispravnosti rada brojila električne energije Zavoda za metrologiju Crne Gore broj ….od 27.08.2010. godine, utvrđeno je da su na električnom brojilu marke "Landis Gyr" fab. br. …. postavljeni falsifikovani žigovi, te da brojilo ne ispunjava propisane metrološke zahtjeve i ne registruje utrošenu električnu energiju.

Način i postupak djelovanja na mjerni sistem i brojilo, sud je utvrdio na osnovu nalaza i mišljenja vještaka elektro struke dipl. ing. Rista Lekića od 03.11.2011.godine i pojašnjenja nalaza istog vještaka datog na glavnom pretresu dana 05.12.2012.godine, koje je sud ocijenio jasnim, objektivnim i stručnim, pa je stoga iste prihvatio i poklonio im punu vjeru. Iz nalaza i mišljenja utvrđeno je da je preko brojila „Landis&Gyr“ broj … neovlašćeno preuzimana neregistrovana električna energija u vrijednosti od 1.013,82 eura, a na način što je nakon raskidanja državnih plombi i skidanja poklopca brojila mehanički djelovano na mjerni sistem brojila, tako da se energija preuzeta preko faze L3 nije registrovala.Isti vještak je pojasnio i da je potrebno da lice koje preduzima predmetne radnje ,dobro poznaje konstrukciju i funkciju brojila, te načine skidanja poklopca i mogućnosti djelovanja na mjerni sistem, odnosno potrebno je bude stručno lice ili veoma dobro obučeni laik i da posjeduje standarni električni alat (kliješta, odvijače), sirove plombe i kliješta koja posjeduje samo Metrološki zavod.Dakle , okrivljeni je najprije trebao demontirati ili djelimično plastično deformisati poklopac na kojem se nalazi distributivna plomba, a kojim se zatvaraju priključne stezaljke, koje pravo pristupa ima samo Elektrodistribucija. Potom je neophodno da raskine državne plombe i podigne zajedno oba poklopca, plastično ih deformiše i kroz stvoreni otvor djeluje na štampanu ploču mjernog sistema i onesposobi mjerenje preko jedne, dvije ili tri faze. Nakon toga neophodno je da poklopac vrati na svoje mjesto, a zatim na mjesto raskinutih državnih postavi nove plombe i postavi žigove koje posjeduje isključivo ovlašćeni Zavod za metrologiju. Vještak je dalje pojasnio i da ukoliko iz mreže nema jedne faze, ili se na brojilu ne registruje potrošnja preko jedne faze inkasant može tu nepravilnost da vidi i uoči prilikom očitavanja na brojilu.

Dakle, na osnovu prethodnog jasno proizilazi zaključak da okrivljeni koji je završio srednju turističku školu ne posjeduje potrebno znanje za preduzimanje radnji kojima je neophodno djelovati na električno brojilo, a koje predstavljaju radnju ovog krivičnog djela. Takođe, iz prednjeg proizilazi i da okrivljeni nije mogao posjedovati specijalni alat - priključne stezaljke, jer nijima pravo pristupa ima samo Elektrodistribucija, i sirove plombe i kliješta, jer njih posjeduje samo Metrološki zavod. Dakle, okrivljeni nije posjedovao potebno stručno znanje i alat kojim bi izvršio predmetno krivično djelo. Dalje, u toku postupka nije proveden niti jedan dokaz koji bi nedvosmisleno potvrdio da je upravo okrivljeni u periodu od 16.11.2009.godine do 16.02.2010. godine, bez obzira što je koristio predmetni objekat, počinio nezakonite radnje. Naime, niko nije vidio okrivljenog kako u navedenom periodu preduzima radnje, bliže opisane u izreci presude, niti je bilo kojim drugim načinom ili bilo kojim drugim dokaznim sredstvom (eventualnim vještačenjem tragova na licu mjesta, papilarne linije i slično), utvrđeno da je upravo okrivljeni izvršio krivično djelo koje mu je stavljeno na teret. Takođe, u toku postupka nije utvrdjeno ni tačno vrijeme kada su nezakonite radnje učinjene, jer se radi o brojilu koje se nalazi u kafe baru - ugostiteljskom objektu u kojem prethodno nije vršena kontrola od 2007 godine, kada je od strane radnika Elektrodistribucije izvršena zamjena mjernog uredjaja, a što potvrdjuje sadržina potvrde Elektroprivrede CG AD Nikšić od 12.09.2007.godine, pa je za sud logičnija pretpostavka da su nezakonite radnje mogle biti učinjene I mnogo ranije od 16.11.2009.godine, odnosno u toku postupka niti jednim dokazom nije nedvosmisleno utvrdjeno da su nezakonite radnje koje se okrivljenom stavljaju na teret učinjene upravo u periodu od 16.11.2009.godine, do 16.02.2010. godine. Nadalje, činjenica da je predmetni objekat u prethodnom vremenu, bio suvlasništvo više lica što ostavlja mogućnost pristupa brojilu većem broju lica koji bi, osim okrivljenog, imali koristi od preduzimanja radnji ovog krivičnog djela. U krajnjem, kako je već rečeno, radi se brojilu koje se nalazi u ugostiteljskom objektu, a ugostiteljski objekti po svojoj prirodi, odnosno svrsi i namjeni podrazumijevaju cirkulisanje većeg broja ljudi, što povećava broj osoba koje mogu imati pristup predmetnom brojilu. Navedeno upućuje na postojanje mogućnosti da je, pored okrivljenog, bilo ko drugi mogao imati pristup i djelovati na mehanički sistem predmetnog brojila. Imajući u vidu sve naprijed navedeno, a uz činjenicu da okrivljeni ne priznaje izvršenje krivičnog djela, to po stanovištu suda izvedeni dokazi upućuju samo na određeni stepen sumnje da je okrivljeni učinio krivično djelo koje mu je stavljeno na teret. Stoga je u skladu sa čl.3 st.3 ZKP-a sumnju o postojanju činjenice koja čini obilježje krivičnog djela sud riješio na način koji je povoljniji za okrivljenog, odnosno primjenom čl.373 tač.2 ZKP-a oslobodio ga od optužbe.

Sud je cjenio i ostale provedene dokaze, ali je našao da isti nisu od uticaja za utvrđenje drugačijeg činjeničnog stanja.

Na osnovu čl. 239 st. 3 ZKP-a oštećena JP Elektroprivreda Crne Gore AD Nikšić, Elektrodistribucija u Baru je radi ostvarivanja imovinsko pravnog zahtjeva upućena na parnični postupak, jer je sud donio presudu kojom je okrivljeni oslobođa od optužbe.

Odluka o troškovima krivičnog postupka zasniva se na odredbi čl. 230 st. 1 ZKP-a, zbog čega troškovi krivičnog postupka padaju na teret budžetskih sredstava suda.

Sa izloženog sud je odlučio kao u izreci presude.

OSNOVNI SUD U BARU

Dana 14.02.2013. godine
ZAPISNIČAR, S U D I J A,
Amira Nikičić Ljiljana Joković
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 (osam) dana od dana prijema pismenog otpravka.

Žalba se predaje ovom sudu u dva primjerka.

DNA:

- 1 x ODT
- 1 x okrivljenom
- 1 x Elektrodistribuciji u Baru
- 1 x u spise