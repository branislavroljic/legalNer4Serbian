Kv.br.417/16
U IME CRNE GORE
VIŠI SUD U PODGORICI, po predsjedniku vanraspravnog vijeća, sudiji Mugoša Suzani, u krivičnom predmetu protiv okrivljenog G.Ga, uz učešće savjetnice Aide Muzurović, zbog krivičnog djela neovlašćena proizvodnja, držanje i stavljanje u promet opojnih droga iz čl. 300.st.1. KZ, po optužnici Višeg državnog tužilaštva u Podgorici Kt.br.37/16 od 09.06.2016.godine, koju je na ročištu povodom odlučivanja o sporazumu o priznanju krivice zastupala državni tužilac Ljiljana Lakić, nakon donošenja rješenja o usvajanju sporazuma o priznanju krivice dana 24.06.2016.godine, donio je
P R E S U D U
Optuženi G.G zvani “G.”, JMBG …, od oca - i majke -, rođene-, rođen ---. godine, u S-, B. i H., sa prebivalištem u P., ul. Janka Đ. br…, državljanin Crne Gore, elektrotehničar, zaposlen u privatnoj firmi “T.”, neoženjen, završio srednju elektrotehničku školu, dobrog imovnog stanja, neosuđivan,
KRIV JE
Zato što je:

dana 27 i 28.10.2014. godine, u Podgorici, u bašti restorana “C.”, prodavao opojnu drogu heroin, supstancu proglašenu za opojnu drogu, Pravilnikom o utvrđivanju spiska droga, psihoaktivnih supstanci i bilja koje se može koristiti za proizvodnju droga (Sl.list CG br.56/12 od 09.11.2012.godine), na način što je dana 27.10.2014.godine, prodao 0,50 grama opojne droge heroin V.S., te dana 28.10.2014.godine, prodao 0,35 grama opojne droge heroin C. V., a koja opojna droga je kod istih pronađena i oduzeta prilikom kontrole od strane ovlašćenih policijskih službenika, pri čemu je bio svjestan svog djela, čije je izvršenje htio,
- čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore
Pa ga sud primjenom citiranih zakonskih odredbi, te odredbi te čl. 4 ,32,36,42 st.1, 45 st.1 tač.3, 46 st.1 tač.3, i čl. 226, 229 i 374 Zakonika o krivičnom postupku,
OSUĐUJE
Na kaznu zatvora u trajanju od 8 ( osam) mjeseci.

Na osnovu člana 226 i 229 ZKP-a sud obavezuje optuženog da na ime paušala iznos od 100,00 € uplati na račun Višeg državnog tužilaštva u roku od 15 dana od dana pravosnažnosti presude.

Na osnovu čl. 75. st. 1 i 300 st. 7 Krivičnog zakonika Crne Gore sud optuženom G.Gu izriče:

MJERU BEZBJEDNOSTI – ODUZIMANJE PREDMETA
Od optuženog G.Ga ima se oduzeti opojna droga heroin ukupne količine 0,85 grama koja se nalazi u dvije braon papirne kese, a koja droga se ima uništiti nakon pravosnažnosti presude i za koju zakon predviđa obavezno oduzimanje.

Protiv ove presude može se izjaviti žalba Apelacionom sudu Crne Gore u roku od 15 dana od dana prijema pismenog otpravka presude, samo u slučaju ako presuda nije u skladu sa zaključenim sporazumom između stranaka.

O b r a z l o ž e nj e
Optužnicom Višeg državnog tužilaštva u Podgorici Kt.br.37/16 od 09.06.2016.godine, optuženom G.Gu je stavljeno na teret izvršenje krivičnog neovlašćena proizvodnja, držanje i stavljanje u promet opojnih droga iz čl. 300. st.1 Krivičnog zakonika Crne Gore.

Dana 13.06.2016.godine državni tužilac u Višem državnom tužilaštvu Maja Jovanović dostavila je ovom sudu zajedno sa predmetnom optužnicom i sporazum o priznanju krivice Kt.br.37/16 od 09.06.2016. godine, zapisnik o saslušanju okrivljenog Kt.br.37/16 od 09.06.2016. godine, i zapisnik o pregovaranju Kt.br.37/16 od 09.06.2016. godine.

Na ročištu za razmatranje sporazuma, održanom dana 22.06.2016.godine, sud je pročitao dokaze predložene optužnicom, i to: dvije službene zabilješke Uprave policije- Grupe za suzbijanje droge Podgorica Ku.br.205/16 od 24.03.2016.godine, dvije potvrde o privremeno oduzetim predmetima Uprave policije Podgorica Ku.b.r.205/16 od 27.10.2014.godine, na ime Vujović Stefane, potvrda o vraćanju privremeno oduzetih predmeta Ku br. 205/16 od 27.10.2014.godine, na ime Vujović Stefane, dvije potvrde o privremeno oduzetim predmetima Uprave policije Podgorica Ku br. 205/16 od 28.10.2014.godine, na ime Caković Vesne, potvrde o vraćanju privremeno oduzetih predmeta Ku.br.205/16 od 28.10.2014.godine, na ime Caković Vesne, izvještaj Forenzičkog centra Danilovgrad o hemijskom vještačenju broj 3050/14 od 11.11.2014.godine, sa fotodokumentacijom, izvještaj Forenzičkog centra Danilovgrad o hemijskom vještačenju broj 3052/14 od 11.11.2014.godine, sa fotodokumentacijom.

Iz sadržine izvedenih dokaza na koje optuženi i njegov branilac nijesu imali nikakvih primjedbi, sud je zaključio da je državni tužilac pružio dovoljno dokaza o krivici optuženog G.Ga, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore, na način, vrijeme i mjesto kako je to bliže opisano u izreci presude, a nakon što je u svemu prihvatio sporazum o priznanju krivice.

Odlučujući o krivičnoj sankciji, koja je utvrđena u skladu sa sporazumom o priznanju krivice zaključenom između stranaka ovaj sud je našao da je krivična sankcija za navedena krivična djela o kojoj su se saglasili državni tužilac i okrivljeni, kazna zatvora u trajanju od 8 (osam) mjeseci izrečena u skladu sa odredbama Krivičnog zakonika i odgovara svrsi izricanja krivičnih sankcija. Optuženi je u potpunosti priznao izvršenje krivičnog djela, isti je neosuđivan, pa navedene okolnosti po nalaženju suda imaju karakter naročito olakšavajućih okolnosti iz člana 45 i 46 KZ i takve su prirode da će se u konkretnom slučaju i ublaženom kaznom postići svrha kažnjavanja. Sud je mišljenja da odmjerena kazna zatvora u trajanju od 8 (osam) mjeseci neophodna i dovoljna za ostvarenje svrhe kažnjavanja, te da će spriječiti optuženog i uticati na njega da ubuduće ne vrši krivična djela, kojom kaznom je izražena društvena osuda za krivično djelo i obaveza poštovanja zakona, jačanje morala i uticaja na razvijanje društvene odgovornosti, čime će u potpunosti biti ostvarena svrha kažnjavanja iz člana 32 KZ, a u okviru opšte svrhe izricanja krivičnih sankcija iz čl. 4 st. 2 istog zakonika.

Kako je optuženi oglašen krivim, sud ga je shodno čl.226 i 229 ZKP-a obavezao da na ime paušala iznos od 100,00 € uplati na račun Višeg državnog tužilaštva u roku od 15 dana od dana pravosnažnosti presude.

Na osnovu čl. 75. st. 1 i 300 st. 7 Krivičnog zakonika Crne Gore sud je optuženom G.Gu izrekao mjeru bezbjednosti – oduzimanje predmeta i to opojne droge heroin ukupne količine 0,85 grama koja se nalazi u dvije braon papirne kese, koja droga se ima uništiti nakon pravosnažnosti presude i za koju zakon predviđa obavezno oduzimanje.

Sa izloženog, a shodno odredbi čl.303. stav 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 24.06.2016.godine
ZAPISNIČAR, PREDSJEDNIK VIJEĆA- SUDA,
Aida Muzurović,s.r. Mugoša Suzana,s.r.

Za tačnost otpravka tvrdi i ovjerava
namještenik suda
_____________________