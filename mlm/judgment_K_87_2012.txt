K
U IME CRNE GORE
K.br. 87/12
OSNOVNI SUD U NIKŠIĆU, kao prvostepeni krivični, sudija Perović Ivan, uz sudjelovanje Ćuzović Plane kao zapisničara, odlučujući u krivičnom predmetu okrivljenog J* R* zbog krivičnog djela iz čl.384 st.1 KZ, po optužnom predlogu ODT-a Nikšić Kt.br. 860/11-2 od 1.02.2012.g., nakon dovršenog glavnog i javnog pretresa, dana 28.06.2012.g., u prisustvu zamjenika ODT-a Krivokapić Vesne i okrivljenog J* R*, donio je i istog dana javno objavio

P R E S U D U
Okrivljeni :

J* R* od oca M*, majke K* rođene K*ć, rođen 9.01.19*.g.u Nikšiću, nastanjen u mjestu rođenja ul. VI crnogorske S 5, državljanin Crne Gore, završio srednju školu, radnik, lošeg imovnog stanja, udovac – otac dvoje djece, ranije ne osuđivan
Kriv je
Što je:

Neutvrđenog dana u periodu od 21.07.2011.g. do 12.08.2011.g. u Nikšiću u svom porodičnom stanu koji se nalazi u naselju Rudo Polje S – 5, samovlasno pribavio pravo za koje je smatrao da mu pripada, na način što je, nakon što su dana 21.07.2011.g. ovlašćeni radnici Elektrodistribucije Nikšić isključili na osiguračima brojilo broj 3855950 sa niskonaponske mreže zbog neplaćenog duga na ime utrošene električne energije, isto samovlasno priključio na nisko-naponsku mrežu Elektrodistribucije Nikšić.

-​ čime je učinio krivično djelo samovlašče iz čl. 384 st. 1 Krivičnog zakonika.

Pa sud okrivljenom J* R* za navedeno krivično djelo primjenom odredbi iz čl. 4 st. 2, čl. 42 , čl. 52, čl. 53 i čl. 54 Krivičnog zakonika i čl.374 Zakonika o krivičnom postupku, i z r i č e,
USLOVNU OSUDU

Sa kojom mu utvrđuje kaznu zatvora u trajanju od 30 /trideset/ dana i istovremeno određuje da se ova kazna neće izvršiti ukoliko okrivljeni u roku od jedne godine popravosnažnosti presude ne počini novo krivično djelo.

Okrivljeni se oslobađa plaćanja troškova krivičnog postupka.

Obrazloženje
ODT iz Nikšića optužnim predlogom Kt. br. 860/11-2 stavio je na teret okrivljenom J* R* izvršenje krivičnog djela koje je činjenično i pravno opisano izrekom presude pa je zamjenik ODT Krivokapić Vesna koja je zastupala optužbu na glavnom pretresu, ostala pri optužnom aktu predlažući sudu u završnoj riječi da okrivljenog oglasi krivim i osudi po zakonu.

Okrivljeni J* R* u svojoj odbrani negirao je izvršenje krivičnog djela navodeći da sa sinom koji je nezaposlen i ne ostvaruje prihode živi u stanu u naselju Rudo Polje S 5 koji je prije šest godina kupio od D* M* a zbog loše materijalne situacije nije u stanju da plaća redovno utrošenu električnu energiju te njegov dug iznosi oko 4.000 eura. Nikada nije opomenut od strane Elektrodistribucije da će mu zbog duga biti isključena struja. Nije mu poznato da je u julu 2011.g. struja isključivana u ovom stanu, a sjeća se da ga je jednom prilikom tokom 2011.g. sin pozvao I kazao mu da je struja isključena ali ga je kasnije obavijestio da u stanu ima struje a nije mu poznato ko je priključio
Okrivljeni je u završnoj riječi ostao pri iznijetoj odbrani,ostavljajući pitanje svoje krivice sudu na ocjenu.

Sud je u dokaznom postupku na saglasan predlog stranaka pročitao iskaz svjedoka K* M* dat na zapisniku kod ODT-a od 24.01.2012.g., pročitao zapisnik Elektrodistribucije br. 0001031 od 21.07.2011.godine, zapisnik Elektrodistribucije br. 0011693 od 12.08.2011.godine i pročitao izvod iz kaznene evidencije za okrivljenog.

Svjedok K* Mi* naveo je u svom iskazu da radi u Elektrodistribuciji Nikšić da je dana 21.07.2011.g. sa kolegom J* Že* na terenu vršio poslove isključivanja neurednih platiša pa su tako u ulici Rudo Polje S 5, isključili potrošača D* M* na osiguračima jer brojilo nije bilo pogodno da se isključenje obavi na njemu. Dana 12.08.2011.g., vršili su obilazak potrošača koje su prethodno isključili i tada su na osiguračima porošača D* M* utvrdili da se samovoljno priključio.

Zapisnikom Elektrodistribucije Nikšić br. 0001031 od 21.07.2011.godine konstatovano je da je objekat potrošača D* M* isključen na osiguračima, dok je zapisnikom Elektrodistribucije NIkšić br. 0011693 od 12.08.2011.godine konstatovano da se ovaj potrošač samovoljno priključio.

Imajući u vidu sadržinu izvedenih dokaza, sud je na nesumnjiv način utvrdio da je okrivljeni J* R* neutvrđenog dana u periodu od 21.07.2011.g. do 12.08.2011.g. u Nikšiću u svom porodičnom stanu koji se nalazi u naselju Rudo Polje S – 5, samovlasno pribavio pravo za koje je smatrao da mu pripada, na način što je, nakon što su dana 21.07.2011.g. ovlašćeni radnici Elektrodistribucije Nikšić isključili na osiguračima brojilo broj 3855950 sa niskonaponske mreže zbog neplaćenog duga na ime utrošene električne energije, isto samovlasno priključio na nisko-naponsku mrežu Elektrodistribucije Nikšić, kojim radnjama je ostvario sva bitna obilježja krivičnog djela samovlašće iz čl. 384 st. 1 KZ.

Kako je okrivljeni bio svjestan da samovlasno pribavlja pravo za koje je smatrao da mu pripada, priključujući stan na napajanje električnom energijom, što je i htio takvim postupanjem, jasno je da je djelovao sa direktnim umišljajem.

Sud nije prihvatio odbranu okrivljenog nalazeći da je neosnovana i sračunato data radi izbjegavanja krivice.

Naime, nesporno je da je dana 21.07.2011.g., izvršeno isključenje sa elektrodistributivne mreže objekta u kome živi okrivljeni što proizilazi iz sadržine zapisnika Elektrodistribucije od 21.07.2011.g., i iz kazivanja svjedoka K* M* pa nije realno da okrivljenom J* R* ne bude poznato ništa o tom događaju. Upravo okrivljeni kao lice lošeg imovnog stanja posjeduje pravni interes da izvrši samovlasno priključenje, pogotovo imajući u vidu visinu duga za utrošenu električnu energiju od više hiljada eura, pa je za sud jasan zaključak da je počinio krivično djelo.

Sud je donio rješenje da se ne saslušava svjedok Jokić Željko, budući da je zamjenik ODT-a odustao od predloga za izvođenje tog dokaza, čemu se nije protivio okrivljeni a i njegov iskaz ne bi bio od značaja za rješavanje ove pravne stvari.

Prilikom odlučivanja o krivičnoj sankciji sud je shodno čl.42 KZ kao olakšavajuće okolnosti na strani okrivljenog cijenio porodičnost – isti je otac dvoje djece, loše imovno stanje i raniju neosudjivanost utvrdjenu iz izvoda iz kaznene evidencije, dok otežavajućih okolnosti nije našao, pa je u konačnom nalazeći da su ispunjeni uslovi iz čl.53 i čl.54 KZ, okrivljenom izrekao uslovnu osudu uz utvrdjivanje kazne zatvora u trajanju od 30 dana koja se kazna neće izvršiti ukoliko u roku od jedne godine po pravosnažnosti presude ne učini novo krivično djelo, čime će se po ocjeni suda ostvariti svrha uslovne osude iz čl.52 KZ u okviru opšte svrhe propisivanja I izricanja krivičnih sankcija iz čl.4 st.2 KZ.

Shodno čl. 229 st. 4 ZKP-a sud je oslobodio okrivljenog obaveze plaćanja troškova krivičnog postupka, jer bi u suprotnom, imajući u vidu da se radi o licu lošeg imovnog stanja, ocu dvoje djece, bilo ugroženo izdržavanje samog okrivljenog kao i lica koja je dužan po zakonu da izdržava.

Iz iznijetih razloga sud je shodno čl.374 ZKP-a odlučio kao u izreci presude.

OSNOVNI SUD U NIKŠIĆU dana 28.06.2012.godine

Zapisničar, SUDIJA,
Ćuzović Plana s.r. Perović Ivan s. r.

ZA TAČNOST OTPRAVKA TVRDI:

radnik suda
PRAVNA POUKA: Protiv ove presude dozvoljena je žalba u roku od 8 dana od
dana prijema iste preko ovog SUDA VIŠEM SUDU
PODGORICA.