K broj 264/14
U IME CRNE GORE
OSNOVNI SUD U BARU, kao prvostepeni krivični, sudija Goran Šćepanović, kao sudija pojedinac, sa zapisničarom Milijanom Minić, u krivičnom predmetu okrivljenog R. S., zbog krivičnog djela – davanje lažnog iskaza iz čl. 389 st. 2. Krivičnog zakonika Crne Gore, po optužnom predlogu supsidijarnog tužioca S. P. od 21.07.2014.godine, nakon održanog glavnog i javnog pretresa dana 31.05.2016.godine u prisustvu supsidijarnog tužioca S. P. i okrivljenog, donio je i dana 02.06.2016. godine javno objavio

P R E S U D U
Okrivljeni, R. S., jmbg, od oca S. i majke M., rođene A., rođen u K., BiH, nastanjen u Z., državljanin S., penzioner, razveden, otac troje punoljetne djece, završio medicinski fakultet u Zagrebu, lošeg imovnog stanja, neosuđivan,
Na osnovu čl. 373. tč.2. ZKP-a
OSLOBAĐA SE OD OPTUŽBE
Da je na glavnoj raspravi održanoj kod Osnovnog suda u Baru dana 21.08.2012.godine - saslušan kao stranka i da je tom prilikom izjavio: "On je obarao zid da bi pala ograda koja je postojala, ograda moga dvorišta koja je bila izgrađena od šina od voza Ćire i bila je pletena žica", te da je na osnovu takvog lažnog iskaza okrivljenog R. S. Osnovni sud u Baru donio presudu P.br.549/11 od 15.04.2013.godine kojom je odbijen tužbeni zahtjev tužioca kao neosnovan, sa obrazloženjem da tuženi tvrdi da je suvomeđu koja je postojala između njihovih parcela, porušio upravo tužilac i to otprilike prije 30 godina, što je razlog što se zemlja sa njegove parcele obrušava na parcelu tužioca, koju presudu je potvrdio Viši sud u Podgorici presudom Gž.br.2588/13 od 14.01.2014.godine, pri čemu je uvažio iskaz okrivljenog dat u prvostepenom postupku,
- čime bi učinio krivično djelo - davanje lažnog iskaza iz čl. 389 st. 2 Krivičnog zakonika Crne Gore,
- jer nije dokazano da je učinio djelo za koje je optužen.

Troškovi postupka padaju na teret budžetskih sredstava suda.

O b r a z l o ž e n j e
Optužnim predlogom supsidijarnog tužioca S. P. od 21.07.2014.godine, koji je isti precizirao dana 26.09.2014.godine, stavljeno je na teret okrivljenom izvršenje krivičnog djela davanje lažnog iskaza iz čl. 389. st. 2. Krivičnog zakonika Crne Gore, u vrijeme, na način i u mjestu kako je to opisano u izreci. Supsidijarni tužilac je u završnoj riječi ostao pri preciziranom optužnom predlogu i predložio da sud okrivljenog oglasi krivim.

Okrivljeni R. S. je u svojoj odbrani u bitnom izjavio da mu se optužnim predlogom stavlja na teret da je prilikom suđenja u Osnovnom sudu u Baru dana 21.08.2012.g. dao lažan iskaz i da je tom prilikom naveo da je jedan zid koji se nalazio između njegovog i imanja S. P. srušio S. P.. Međutim, navodi da je tom prilikom dao tačan iskaz i da je istina da je S. srušio taj zid. Predmetni potporni zid napravljen je od kamena visine oko 3 m, dužine 28 do 30 m i nalazio se između parcela br. 4520, a u pitanju je njegova gornja parcela i parcela br. 4521 vlasništvo S. P.. Predmetno imanje je kupio 1980.g. i kada je kupio imanje taj zid je već bio sagrađen. Međutim, kada je P. počeo da kopa temelje svoje kuće došlo je do destabilizacije ovog zida, jer je tom prilikom poremećena statika, pojedini komadi sa ovog zida su počeli da padaju i P. je taj kamen koristio za izgradnju objekata koje je pravio i to kuće i bunara. Ostaci ovog zida se još uvijek nalaze između njihova dva imanja i on nije dio u potpunosti srušen, a njegovo stanje nije bilo takvo da ga je trebalo uklanjati. Veći dio ovog zida P. je porušio sam u vrijeme dok je pravio objekte na svom imanju, a prije oko 8 godina porušio je još jedan dio zida. Radilo se o ogromnoj količini kamena koju je on smjestio na svom imanju, do svoje kapije, a u blizini bunara i metalnog stuba koji se nalazi na njegovom imanju, a koji predstavlja granicu između njihova dva imanja i po njegovom mišljenju on je tom prilikom imao namjeru da uz pomoć ovog kamena sruši taj metalni stub. Naime, njegovo imanje u naselju Zankovići se konstantno obrušava i po njegovom mišljenju cilj P. je bio da rušenjem ovog metalnog stuba koji predstavlja graničnik između imanja nestane granica između njihova dva imanja kako bi se on na račun toga proširio. Prije nekih mjesec dana S. je angažovao autoprevoznika iz Sutomora P. V. koji je skidao zemlju sa zemljane međe koja se nalazi između njihovih imanja na svim mjestima na koja se nekada nalazio ovaj zid, s tim da ne zna gdje je odnio ovo zemljište, ali smatra da je i to bio jedan od načina da se izgubi granica između njihovih imanja, a sve u cilju uzurpacije njegove imovine. Na ovaj način uzurpirano je 35 do 40 m2 njegovog zemljišta. Za sve što je naveo u vezi rušenja potpornog zida ima svjedoke koji su posmatrali kako P. obara ovaj zid i kako materijal, tačnije kamen ugrađuje u svoje objekte. U pitanju su U. A. i R. D., a posjeduje i izjave K. Ž. i F. R. koji su sada pokojni, a ostavili su pisane izjave kojim se izjašnjavaju o predmetnom zidu. Takođe je naveo da posjeduje priznanicu da je platio S.u za uvođenje struje, nakon čega je uveo struju u svoju kuću.

U dokaznom postupku provedeni su sledeći dokazi: saslušan je supsidijarni tužilac S. P., saslušan je svjedok U. A., pročitan je zapisnik o saslušanju svjedoka R. D. pred Prvim opštinskim sudom u Beogradu od 19.02.2015. godine, pročitan je dopis Prvog Osnovnog suda u Beogradu br. Pom IK 267/14 od 23.03.2016.godine i izvršen je uvid u spise predmeta P br. 549/11.

Supsidijarni tužilac S. P. je u bitnom izjavio da je zemljište u naselju Zankovići kupio 1971.g. ili 1972.g. od B. M., koji je prije toga kao vlasnik izvršio parcelaciju zemljišta koje je imao namjeru da prodaje i on je kupio plac površine tada 388 m2, a po novom premjeru radi se o 373 m2. Plac koji je kasnije kupio R. S. u to vrijeme su kupili V. R. i njegova supruga D.. Do 1976.g. na svom placu je boravio u šatoru, a 1976.g. je sagradio kuću koja je imala betonski temelj i blokove i ta kuća je snimljena od strane katastra 1977 godine. Iste godine napravio je i bunar i septičku jamu, kao i garažu. 1980.g. ja sam izvršio dogradnju ove kuće u ljetnjim mjesecima, a kuću je dogradio od istog materijala. Prilikom izgradnje kuće i dograđenog dijela nije koristio kamen, a kada je kopao bunar isti je sagrađen na taj način što bi majstori iskopali dio zemljišta, stavljali bi metalni kalup, to bi se na kraju radnog dana betoniralo i sledećeg dana bi se ponavljao isti proces sve dok nije iskopan bunar dubine koja je njemu odgovarala. Bunar je u početku imao 18 m, voda je u početku počela da nestaje i kasnije su počeli da produbljuju bunar na 27 m, a nakon tog ponovnog kopanja postavljali su betonske blokove, izrađene specijalno za tu namjenu, tako da ni tom prilikom nisu koristili kamen. Predmetni potporni zid koji je postojao između njegovog placa i placa porodice V. napravio je M. Ž., tast V. R., odnosno otac V. D.. Zid je bio visine od 1 do 1,20 m a dužine 29 m. 25 m ovog zida nalazilo se na njegovom placu, a u izjavi R. S. pominje se jedan metalni stub koji se i danas nalazi na tom mjestu i on se nalazio na sredini potpornog zida. Sa V. R. se dogovorio da preduzme radnje oko uređenja svog placa, a kako je predmetni zid na njegovom imanju dogovor između njih je bio da ostavi prostor od 30 cm praznog prostora od zida do objekata, koji bi eventualno izgradio, kako se ne bi ugrozila stabilnost zida. Na kraju su se dogovorili da će se konačno o svemu dogovoriti kada dođe R. V., do kojeg dogovora nije došlo jer je V. pokrenuo postupak za razvod braka, brak sa D. je brzo razveden, ali je postupak diobe bračne tekovine, uključujući i predmetni plac potrajao duže vremena. Na kraju su se dogovorili da plac pripadne Desi i ista je 1979.g. angažovala geometra koji je izašao na lice mjesta, bez njegovog prisustva, izvršio mjerenje njihovog placa i on je tada našao da je granica između naših imanja niže od ovog metalnog stuba i u cilju obezbjeđenja ovih novih mjera ona je postavila jedan kanap koji se prostirao cijelom dužinom placa prema novom nalazu geometra. Zbog navedenog je podnio tužbu zbog smetanja posjeda, međutim, samo zakazivanje ročišta trajalo je prilično dugo, jer je D. živjela u Njemačkoj i za vrijeme trajanja postupka ona je, tačnije njen otac M. Ž. je po njenom ovlašćenu prodao plac R. Simu, a ova tužba je postala bespredmetna. R. S. je plac kupio 19.12.1980.g. a već 12.02.1981.g. mu je poslao pismo sa molbom da mu omogući da kuću koja se nalazila na placu priključi na stub električne rasvjete koji se nalazi na njegovom placu, kojom prilikom je naveo da nema materijalnih sredstava za uređenje granica između njihovih imanja, da otpad sa njegovog placa može da zagadi vodu u njegovom bunaru, što sve ukazuje da su kuća i bunar već tada postojali na njegovom placu. Predmetni zid u dužini od 20 m je srušen u zemljotresu 1979.g. U tužbi koju je protiv njega podnio 1982.g. R. S. tražio je da se izvrši uređenje međa, a iz toga se vidi da se u tom predlogu navodi da je međna linija između njihovih parcela na terenu sada izbrisana, da se ne raspoznaje i da je cilj tog predloga da se odredi međna linija između parcela. U jednom postupku u kome je svjedočio R. S., a radi se o parničnom predmetu u kojem je i data izjava koja je predmet ovog postupka, isti ja naveo da je 1983.g. postojala ograda između njihovih imanja. Ovaj postupak koji je u sudu vođen pod brojem R 108/82 završen je poravnanjem, kojim je utvrđeno da dio međne linije treba da zađe u imanje R.a u površini od nekih 50 cm, a u dijelu koji se nalazi u blizini šume treba da zađe u njegov plac u površini od 60 do 70 cm, tako da kada se sve izračuna proizilazi da je on izgubio 3 m2 placa. Nakon ovog postupka R. je razgovarao sa M. Životom koji je tada rekao da je on njega prevario, ali mu nije poznat razlog. Na mjestima koja su određena ovim poravnanjem, stavio je metalne stubove sa bodljikavom žicom u dva reda i ta žica se i danas nalazi na tom mjestu. Tačno je da je u toku godine angažovao autoprevoznika V. P.a koji je sa njegovog zemljišta odnio dio zemljišta, a u pitanju je zemlja koja se obrušila sa njegovog imanja. Istakao je da je kamen koji je bio ostao rušenjem potpornog zida u zemljotresu ponudio R. S. da uzme i iskoristi, što isti nije uradio, pa je on sav taj kamen sakupio na jedno mjesto koje se nalazi pored njegove kapije. Ponovio je da je bunar iskopan prije nego što je R. kupio svoj plac, tako da kamen od zida nije ni mogao koristiti ni za temelj kuće, jer je kuća već bila sagrađena, niti za bunar, budući da je isti iskopavan i postavljani su betonski prstenovi. Prilikom uvođenja struje platio je Elektrodistribuciji određeni novčani iznos, a kada je R. od njega zatražio da mu da priključak sa njegovog imanja, naknadno je vidio su R. i U., koji je bio električar, već iskopali dio kanala u njegovom dvorištu, zbog čega je nakon toga od R.a zatražio da mu da dio novca koji je platio Elektrodistribuciji za dovođenje struje do tog dijela.

Svjedok U. A. je u bitnom izjavio da u naselju Zankovići, gdje je rođen i gdje je živio do prije nekih 10 godina, posjeduje staru kuću koju održava i obilazi skoro svaki drugi dan. U istom naselju nalaze se i imanja S. P. i R. S.. Kao starosjediocu u tom naselju poznato mu je da se između njihovih imanja nalazio jedan zid. U pitanju je zid dužine skoro 30 m, visine oko 2 m, a u pitanju je takozvana suvomeđa, odnosno zid je napravljen tako što su kameni naslagani jedan na drugi. U vrijeme kada su pravljeni ti zidovi nije bilo betona i iz tog razloga je ovaj zid vremenom počeo da se obrušava. S. P. je od kada je kupio plac bio njegov jedini vlasnik, dok je R. S. je taj plac kupio od M. Živote. Kada je R. kupio ovaj plac on je bio kompletno ograđen pletenom žicom, a na vrhu ovog kamenog zida nalazila se jedna betonska gredica u kojoj su bili metalni stubovi i ti stubovi su korišćeni za držanje žice. Usled proteka vremena ovaj zid je počeo da se obrušava. Poznato mu je da je S. kamene koji su padali koristio za izgradnju temelja kuće, bunara. Naveo je da nije mogao stalno da prati što je isti radio, ali mu je poznato da je koristio kamenje sa tog zida i da je od tog zida ostalo vrlo malo, a na mjestu gdje se nekad nalazio zid ostala je samo pržina. Novi temelji kuće S. P. nalazi se na samoj ivici na kome se nalazio zid. Nikada nije vidio da je neko drugi koristio kamene sa ovog zida, a cijeli plac S. P. okružen je žicom, tako da niko sa strane nije mogao da priđe i da odnosi to kamenje. Nije mu poznato, odnosno nije se mogao sjetiti kada je R. S. kupio predmetni plac. R. je S. platio onoliko koliko mu je S. tražio i preduzeli su radove oko uvođenja struje u kuću R.a tek kada mu je on to platio. Nije se mogao sjetiti ko je uzeo žicu i metalne stubove od metalne ograde.

Svjedok R. D. je u iskazu datom pred Prvim opštinskim sudom u Beogradu od 19.02.2015.godine u bitnom naveo da je zbog toga što je rekao istinu od strane S. P. optužen da je lažno svjedočio, te da je tačno sve što je pred sudom izjavio u postupcima između R. S. i S. P., da ostaje pri tim iskazima i da nema ništa da doda ni da izmijeni. Postoje fotografije međe koja je postojala između placa S. R. i placa S. P..

Iz dopisa Prvog Osnovnog suda u Beogradu br. Pom IK 267/14 od 23.03.2016.godine proizilazi da Prvi osnovni sud u Beogradu nije bio u mogućnosti da zamolbenim putem sasluša svjedoka R. D. jer ista ne postoji na adresi poznatoj sudu koja je dostavljena Prvom osnovnom sudu u Beogradu, a za istu nema dovoljno podataka u spiS. kako bi se preko nadležnih organa došlo do njene adrese.

Uvidom u spise predmeta P br. 549/11 utvrđeno je da je u tom predmetu pokrenut parnični postupak po tužbi S. P. protiv ovdje okrivljenog R. S.. Postupak je okončan presudom P.br.549/11 od 15.04.2013.godine kojom je odbijen kao neosnovan tužbeni zahjtev tužioca S. P., a koja presuda je postala pravosnažna dana 14.01.2014. godine, obzirom da je potvrđena presudom Višeg suda u Podgorici Gž.br.2588/13 od 14.01.2014.godine. Protiv navedene presude tužilac S. P. izjavio je i reviziju, koja je rješenjem Vrhovnog suda Crne Gore Rev.br.352/14 od 17.04.2014.godine obačena kao nedozvoljena. Iz spisa predmeta je nadalje utvrđeno i da je okrivljeni R. S., koji je u navedenoj parnici imao svojstvo tuženog, u toku parničnog postupka dao odgovor na tužbu, da je davao iskaze na glavnoj raspravi i upućivao sudu podneske, iz čega se zaključuje da je aktivno učestvovao u parnici. Okrivljeni je na ročištu glavne rasprave dana 21.09.2012.godine dao iskaz u svojstvu parnične stranke u kojem je u bitnom naveo da se sa S. P.2004.godine vanparnično dogovorio da zajedničkim snagama izgrade potporni zid. Plac je kupio 1980.godine, a P. je već tu imao plac. Kada je kupio plac međa je bila djelimično porušena, a u pitanju je međa odmah iznad kuće i to suvomeđa od kamena između njihovih placeva. Pošto je suvomeđa obrušena, a istu je lično sam porušio S. P., o čemu će posvjedočiti i svjedoci, kamen je upotrijebio za svoje objekte - bunar, garažu, septičku jamu i jedan pomoćni objekat. Dakle, dio zida te međe koju je zatekao kada je kupio plac, P. je obarao na njegove oči i pred svjedocima, a time mu je pričinio i veliku štetu nestankom materijala. Isti je zid obarao da bi pala ograda njegovog dvorišta koja je postojala i koja je bila izgrađena od šina voza Ćire i pletene žice, o čemu svjedoče pisma prethodnog vlasnika M. Živote koji ga je 01.10.1983.godine upozoravao da više brine o toj imovini jer P. potkopava ogradu dvorišta da bi ista pala. Dakle, 1983.godine još je postojala ograda njegovog dvorišta, a navedeno pismo je dostavio i isti to svojim potkopavanjem i dan danas radi, o čemu postoje dokazi i snimci koje je slikao i predao sudu i iz kojih se može vidjeti kako se kamenje vadilo. Da je postojala ograda može se vidjeti na terenu jer se mogu vidjeti ostaci metalnih šina i pletene žice. Ako je P. oborio zid, kako su mu govorili svjedoci, napravio je bespravnu grešku jer zid im služi obojici, a zid je štitio i njegovu imovinu i nije mu jasno kako je to isti mogao da uradi jer je to ogromna šteta. Obrušavanjem zemljišta njegova parcela se smanjuje, pa mu je isti sada uzurpirao oko 20m2 zemljišta, postavio je jedan zeleni stubić i razvukao žicu od stuba prema šumi i povezao sa tim stubićem, ali taj stubić nema nikakvo opravdanje za postojanje. Naveo je i da je S. P. bunar zidao kada je on kupio plac i da je i on od njega tražio naknadu štete. Izuzev iskaza parničnih stranaka, sud je u navedenom parničnom postupku saslušao i svjedoka U. A.a, pročitao je iskaze svjedoka Kovačević Živka, R. D. i F. R., izvršio je vještačenje po vještacima goedetske, građevinske i poljoprivredne struke, izašao je na lice mjesta i izvršio uvid u list nepokretnosti br. 1098 KO Zankovići, pa je odluku donio na osnovu ocjene svih navedenih dokaza pojedinačno i u međusobnoj vezi, u smislu čl. 9 Zakona o parničnom postupku.

Sud je donio rješenje da se u dokaznom postupku neće saslušati svjedok R. Dragana, jer sud nije u mogućnosti da obezbijedi njeno prisustvo, niti postoji mogućnost da se njeno saslušanje izvrši zamolbenim putem.

Ocjenom izvedenih dokaza nije dokazano da je okrivljeni učinio krivično djelo davanje lažnog iskaza iz čl. 389. st. 2. Krivičnog zakonika Crne Gore, na način kako mu je to optužnim aktom stavljeno na teret, a kako je bliže predstavljeno u izreci presude.

Naime, optužnim predlogom supsidijarnog tužioca okrivljenom je stavljeno na teret da je na glavnoj raspravi održanoj pred Osnovnim sudom u Baru dana 21.09.2012.godine saslušan kao stranka i da je tom prilikom izjavio: "On je obarao zid da bi pala ograda koja je postojala, ograda moga dvorišta koja je bila izgrađena od šina od voza Ćire i bila je pletena žica", te da je na osnovu takvog lažnog iskaza Osnovni sud u Baru donio presudu P.br.549/11 od 15.04.2013.godine kojom je odbijen tužbeni zahtjev tužioca kao neosnovan, sa obrazloženjem da tuženi tvrdi da je suvomeđu koja je postojala između njihovih parcela, porušio upravo tužilac i to otprilike prije 30 godina, što je razlog što se zemlja sa njegove parcele obrušava na parcelu tužioca, koju presudu je potvrdio Viši sud u Podgorici presudom Gž.br.2588/13 od 14.01.2014.godine, pri čemu je uvažio iskaz okrivljenog dat u prvostepenom postupku.

Okrivljeni ne priznaje da je kritičnom prilikom, kada je dao iskaz u svojstvu parnične stranke, dao lažan iskaz, već naprotiv navodi da je tom prilikom dao tačan iskaz i da je istina da je supsidijarni tužilac S. P. srušio predmetni zid. Pojasnio je da je kada je kupio svoj plac koji se graniči sa placem supsidijarnog tužioca, postojao zid, od kojeg su zbog destabilizacije pojedini komadi počeli da padaju nakon što je isti počeo da kopa temelje kuće, i taj kamen je isti koristio za izgradnju svoje kuće i bunara. Ostaci zida se još uvijek nalaze između njihova dva imanja, a po njegovom mišljenju cilj S. P. je da rušenjem metalnog stuba koji se nalazi na njegovom imanju, nestane granica između njihovih imanja kako bi se isti na račun toga proširio, a već je uzurpirao jedan dio njegovog placa. O rušenju predmetnog potpornog zida postoje svjedoci i to U. A. i R. Dragoljub, a postoje i pisane izjave Kovačević Živka i F. R., koji su sada pokojni. Odbrana okrivljenog u bitnom je potvrđena iskazom svjedoka U. A.a koji je sud cijenio kao iskren i uvjerljiv, a koji svjedok je potvrdio da je između placa okrivljenog i supsidijarnog tužioca postojala suvomeđa, koja je uslijed proteka vremena počela da se obrušava, a da je upravo supsidijarni tužilac koristio kamene koji su padali za izgradnju temelja kuće i bunara i da nije nikada vidio da je neko drugi koristio kamene sa tog zida. Pojasnio je da je do kamenja koje je otpadalo od predmetnog zida mogao da dođe samo supsidijarni tužilac, jer je cijeli njegov plac okružen žicom i niko sa strane ne bi mogao da priđe i odnosi to kamenje. Nadalje, uvidom u spise ovog suda P.br.549/11 utvrđeno je da je okrivljeni R. S. i u tom predmetu dajući iskaz u svojstvu parnične stranke, u bitnom na isti način tvrdio da je upravo supsdijarni tužilac rušio zid koji je postojao između njihovih placeva i da je koristio kamenje koje je otpadalo sa tog zida.

S druge strane, supsidijarni tužilac je osporavao da je porušio predmetni zid, navodeći u bitnom da je zid porušen u zemljotresu 1979.godine, a da je nakon toga nudio okrivljenog da uzme i iskoristi kamenje koje je otpalo od zida, što isti nije učinio, nakon čega je on to kamenje nasložio na svom placu. Tvrdio je i da kamenje nije koristio za izgradnju ni kuće ni bunara jer je i kuću i bunar izgradio 1977.godine, a zemlja koju je odnio je zemlja koja se obrušila na njegovo imanje. Naveo je i da je sa okrivljenim vodio postupak za uređenje međa, koji je okončan sudskim poravnanjem i određene su granice njegovog placa i placa okrivljenog. Međutim, ovakvi navodi supsidijarnog tužioca nijesu potkrijepljeni nijednim provedenim dokazom, obzirom da su suprotni kazivanju svjedoka U. A.a, zbog čega sud iste nije prihvatio, s tim što po nalaženju ovog suda ponovno utvrđivanje istinitosti njegovih navoda ne može biti predmet krivičnog postupka, već je o toj stvari pravosnažno odlučeno pomenutom parničnom presudom ovog suda P.br.549/11 od 15.04.2013.godine.

Nadalje, da bi postojalo krivično djelo potrebno je da na strani učinioca postoje svi subjektivni i objektivni elementi, čije postojanje u konkretnom slučaju nije utvrđeno na strani okrivljenog R. S.. Naime, krivično djelo davanje lažnog iskaza iz čl. 389. st. 2. Krivičnog zakonika Crne Gore čini stranka koja prilikom izvođenja dokaza saslušanjem stranaka u sudskom ili upravnom postupku da lažan iskaz, a na tom iskazu bude zasnovana odluka donesena u tom postupku. Za postojanje predmetnog djela neophodno je da iskaz koji je stranka dala ne odgovara stvarnosti i da je u suprotnosti sa činjeničnim stanjem, te da je upravo na takvom lažnom iskazu zasnovana odluka. U konkretnom slučaju, okrivljeni R. S. je u predmetu P.br.549/11 u svojstvu parnične stranke-tuženog, dao iskaz na ročištu glavne rasprave održanom 21.09.2012.godine, dok je u tom predmetu tužilac bio ovdje supsidijarni tužilac S. P.. Uvidom u spise predmeta ovog suda P.br.549/11 utvrđeno je da se njegov iskaz dat u tom postupku u pogledu bitnih činjenica i okolnosti poklapa sa iskazom koji je dao kao okrivljeni. Predmet parničnog postupka bilo je utvrđenje postojanja štete koju je navodno pričinio R. S. kao tuženi i njena naknada, te utvrđenje postojanja obaveze na strani tuženog za izgradnju armirano betonskog zida između parcela okrivljenog i supsidijarnog tužioca, koji zahtjev je odbijen kao neosnovan. Izuzev iskaza parničnih stranaka, sud je u navedenom parničnom postupku saslušao i svjedoka U. A.a, pročitao je iskaze svjedoka Kovačević Živka, R. D. i F. R., izvršio je vještačenje po vještacima geodetske, građevinske i poljoprivredne struke, izašao je na lice mjesta i izvršio uvid u list nepokretnosti br. 1098 KO Zankovići, pa je odluku-presudu P.br.549/11 od 15.04.2013.godine donio na osnovu ocjene svih navedenih dokaza pojedinačno i u međusobnoj vezi, u smislu čl. 9 Zakona o parničnom postupku. Pri tom je sud punu vjeru poklonio iskazima svjedoka i vještaka geodetske struke, a koje obrazloženje je prihvatio i Viši sud u Podgorici kada je rješenjem Gž.br.2588/13 od 14.01.2014.godine potvrdio prvostepenu odluku. Imajući u vidu navedeno, u konkretnom slučaju sud je u parničnom postupku u predmetu P.br.549/11 pošao od toga da su dokazani navodi tuženog R. S. (ovdje okrivljenog) i da su isti potkrijepljeni navodima svjedoka U. A., R. D., Kovačević Živka i F. R., kao i nalazom vještaka geodetske struke, pa samim tim iskaz okrivljenog nije u suprotnosti sa utvrđenim činjeničnim stanjem, niti je kod ovolikog broja izvedenih dokaza, odluka suda u predmetu P.br.549/11, kao i kasnija odluka Višeg suda u Podgorici Gž.br.2588/13 od 14.01.2014.godine zasnovana isključivo na iskazu okrivljenog. Naprotiv, kako je već istaknuto, navedena odluka suda je zasnovana na ocjeni svih dokaza pojedinačno i u međusobnoj vezi, pri čemu je sud posebnu pažnju poklonio svim iskazima navedenih svjedoka i nalazu vještaka, a ne samo spornom iskazu okrivljenog.

Osim toga, da bi postojalo krivično djelo davanje lažnog iskaza potrebno je da je okrivljeni postupao sa umišljajem, koji prije svega obuhvata svijest o tome da je iskaz koji se daje lažan, odnosno da okrivljeni zna da iznosi neistinu. Međutim, u konkretnom slučaju u parničnom postupku je na osnovu kompletnog činjeničnog stanja utvrđeno da su istiniti navodi okrivljenog kao tuženog, pa samim tim i inkriminisani dio iskaza, jer su isti potkrijepljeni iskazima svjedoka i vještaka, a naprotiv suprotni navodi tužioca (ovdje supsidijarnog tužioca) nijesu potkrijepljeni dokazima, zbog čega kod okrivljenog nije ni mogla postojati svijest da ne govori istinu, već je isti naprotiv bio ubijeđen da su njegovi navodi istiniti, pa kod istog nema ni subjektivnog elementa-umišljaja. Zbog svega navedenog proizilazi da se u radnjama okrivljenog nijesu stekli ni objektivni ni subjektivni elementi bića krivičnog djela davanje lažnog iskaza iz čl. 389. st. 2. Krivičnog zakonika Crne Gore, zbog čega je sud istog uslijed nedostatka dokaza oslobodio od optužbe na osnovu čl. 373. tač. 2. Zakonika o krivičnom postupku. Konačno, uvidom u spise predmeta ovog suda P.br.549/11, utvrđeno je da je okrivljeni sporni iskaz dao 21.09.2012.godine, a ne kako je navedeno u optužnom predlogu 21.08.2012.godine.

Sud je cijenio i ostale provedene dokaze ali je našao da nijesu od uticaja na utvrđenje drugačijeg činjeničnog stanja.

Kako supsidijarni tužilac nije postavio imovinskopravni zahtjev, to sud o istom nije odlučivao.

Odluka o troškovima postupka zasniva se na odredbi čl. 230. st. 1. ZKP-a, pa obzirom da je okrivljeni oslobođen od optužbe, isti padaju na teret budžetskih sredstava suda.

Na osnovu izloženog odlučeno je kao u izreci.

OSNOVNI SUD U BARU

Bar, 02.06.2016.godine
ZAPISNIČAR, S U D I J A,
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici, u roku od
8 dana od dana prijema pismenog otpravka.

Žalba se predaje ovom sudu u dva primjerka.

DNA:

- 1 x supsidijarni tužlac,
- 1x okrivljenom,
- 1 x spisi