Kž.br.4/21
U IME CRNE GORE
APELACIONI SUD CRNE GORE, u vijeću sastavljenom od sudije Zorana Smolovića, kao predsjednika vijeća i sudija Nevenke Popović i Seke Piletić, kao članova vijeća, uz učešće namještenika Vinke Rakočević, kao zapisničara, u krivičnom predmetu protiv optuženog S. L., zbog krivičnog djela ubistvo u pokušaju iz čl.143 u vezi čl.20 Krivičnog zakonika Crne Gore (KZ CG), u sticaju sa krivičnim djelom nedozvoljeno držanje oružja i eksplozivnih materija iz čl.403 st.1 KZ CG, odlučujući o žalbi Višeg državnog tužilaštva iz Bijelog Polja, izjavljenoj na presudu Višeg suda u Bijelom Polju K.br.10/19-17 od 21.09.2020.godine, nakon javnog pretresa održanog dana 04.05.2021.godine, u prisustvu državnog tužioca u Vrhovnom državnom tužilaštvu Crne Gore - Veselina Vučkovića, optuženog S. L. i njegovog branioca adv. D. M., donio je, a dana 07.05.2021.godine javno objavio
P R E S U D U
1. Odbija se kao neosnovana žalba Višeg državnog tužilaštva iz Bijelog Polja izjavljena u dijelu II) izreke presude Višeg suda u Bijelom Polju K.br.10/19-17 od 21.09.2020.godine, kojom je optuženi S.L. oslobođen od optužbe zbog krivičnog djela nedozvoljeno držanje oružja i eksplozivnih materija iz čl.403 st.1 KZ CG, i u tom dijelu potvrđuje prvostepena presuda.

2. Povodom žalbe Višeg državnog tužilaštva iz Bijelog Polja, a po službenoj dužnosti, preinačava se presuda Višeg suda u Bijelom Polju K.br.10/19-17 od 21.09.2020.godine u dijelu I) izreke u odnosu na optuženog S. L., na način kako slijedi:

Optuženi S.L., JMBG:..., od oca P., majke J, rođene J., rođen....godine, u selu C., opština A., sa prebivalištem u ., ul. Z. br..., državljanin C. G. i S., oženjen, srednjeg imovnog stanja, neosuđivan, u pritvoru od 19.08.2017.godine do 29.12.2017.godine,
Na osnovu čl.373 st.1 tač.1 ZKP u vezi čl.10 st.1 i 2 KZ CG,
OSLOBAĐA SE OD OPTUŽBE
Da je dana 19.08.2017.godine, oko 17,20 časova, u mjestu C., opština A., u blizini svoje porodične kuće, odbijajući od sebe neposredno predstojeći protivpravni napad od strane oštećenog G. L. sa kojim je kritičnog dana imao svađu i koji je nakon toga naoružan došao na put u neposrednoj blizini kuće optuženog S. L. u kojoj boravio sa svojom suprugom B. L., te iz puške marke crvena zastava – K., model..., kalibar 7,9 mm, ispalio dva projektila u vis da bi nakon što je vidio da je optuženi izašao iz kuće, u trenutku kada je svojom prednjom stranom tijela bio okrenut ka mjestu odnosno terasi na kojoj se već nalazio optuženi, repertirao pušku sa namjerom da puca u njegovom pravcu, pa je optuženi odbijajući takav neposredno predstojeći protivpravni napad iz lovačke puške marke bajkal, model IJ-27, tip bokerica, kalibar 12, fabrički broj ... ispalio jedan projektil u pravcu oštećenog, kojom prilikom mu je od olovnih kuglica - sačme nanio višestruke strijelne rane, ustreline i prostreline, dominantno desne nadlaktice, desnog lakta i desne podlaktice, lijeve strane lica, lijeve podlaktice, desnog dojkinog predjela i središnjeg grudnog predjela, koje predstavljaju teške tjelesne povrede,
- čime bi izvršio krivično djelo ubistvo u pokušaju iz čl.143 u vezi čl.20 KZ CG.

Troškovi drugostepenog krivičnog postupka padaju na teret budžetskih sredstava suda.

O b r a z l o ž e nj e
Presudom Višeg suda u Bijelom Polju K.br.10/19-17 od 21.09.2020.godine, optuženi S.L. je na osnovu čl.373 tač.1 ZKP u vezi čl.10 st.1 i 2 KZ CG oslobođen od optužbe da je učinio krivično djelo ubistvo u pokušaju iz čl.143 u vezi čl.20 KZ CG, te na osnovu čl.373 tačl.2 ZKP oslobođen od optužbe da je učinio i krivično djelo nedozvoljeno držanje oružja i eksplozivnih materija iz čl.403 st.1 KZ CG. Istom presudom, odlučeno je da troškovi krivičnog postupka padaju na teret budžetskih sredstava suda, a oštećeni G. L. je radi ostvarivanja imovinsko pravnog zahtjeva upućen na parnicu.

Protiv navedene prvostepene presude žalbu je izjavilo Više državno tužilaštvo iz Bijelog Polja, zbog bitne povrede odredaba krivičnog postupka, pogrešno i nepotpuno utvrđenog činjeničnog stanja i povrede Krivičnog zakonika, s predlogom da drugostepeni sud preinači pobijanu presudu i optuženog S. L. oglasi krivim zbog krivičnih djela stavljenih mu na teret i osudi po zakonu.

Shodno čl.392 st.5 ZKP, spisi predmeta su dostavljeni Vrhovnom državnom tužilaštvu Crne Gore (VDT CG) na razmatranje i predlog. VDT CG je podneskom Ktž.br.4/21 od 28.01.2021.godine, predložilo da se uvaži predmetna žalba Višeg državnog tužilaštva iz Bijelog Polja.

Apelacioni sud Crne Gore zakazao je i održao sjednicu vijeća dana 23.02.2021.godine, pa je u postupku tajnog vijećanja i glasanja, našao da postoje opravdani razlozi da se predmet ne vrati prvostepenom sudu na ponovni glavni pretres, a kako je već jednom rješavao po žalbama na prvostepenu presudu, odlučio je da otvori pretres shodno čl.395 ZKP.

Državni tužilac u Vrhovnom državnom tužilaštvu je na pretresu i u završnoj riječi ostao pri navodima izjavljene žalbe i predlogu iste, pisanom mišljenju datom na prvostepenu presudu, te navodima datim na sjednici vijeća drugostepenog suda.

Optuženi S.L. je na pretresu u cjelosti ostao pri navodima odbrane koju je iznio pred prvostepenim sudom.

Branilac optuženog S. L., adv. D. M. je na pretresu i u završnoj riječi ostao pri navodima i razlozima istaknutim na sjednici vijeća drugostepenog suda, s tim što je istakao da je predmetna žalba osnovana u dijelu da je izreka prvostepene presude nerazumljiva u pogledu opisa instituta nužne odbrane, obzirom da u izreci nije u dovoljnoj mjeri opisan napad oštećenog odnosno odbrana optuženog. U konačnom je predložio da se žalba izjavljena na prvostepenu oslobađajuću presudu odbije kao neosnovana, s tim da drugostepeni sud otkloni navedeni propust u činjeničnom opisu izreke pobijane presude.

Optuženi S.L. je u cjelosti prihvatio završnu riječ svog branioca.

Apelacioni sud Crne Gore je na pretresu: na saglasan predlog stranaka pročitao iskaz svjedoka oštećenog G. L. dat u postupku pred prvostepenim sudom na zapisniku o glavnom pretresu K.br.10/19-17 od 11.09.2019.godine, pročitao nalaz i mišljenje vještaka medicinske struke psihijatra dr. M.V. od 13.06.2019.godine, dopunu nalaza tog vještaka od 23.09.2019.godine i njeno izjašnjenje dato na glavnom pretresu od 24.09.2019.godine, te pročitao dopis U. p. CB B. SP A. 24/7 br.... od 10.09.2019.godine sa fotokopijom oružnog lista na ime S.L. izdat od strane M.u.p. SUP B. OUP V..

Apelacioni sud Crne Gore je ocjenom izvedenih dokaza, žalbe, navoda stranaka na pretresu, te sadržine svih dokaza pročitanih u postupku pred prvostepenim sudom, odlučio:

- kao u izreci ove presude.

Nesporna je činjenica da su prije kritičnog događaja optuženi S.L. i oštećeni G. L. bili u dobrim susjedskim odnosima, da su se kritičnog dana sreli kod kuće svjedoka N. L., te da su tom prilikom imali verbalni sukob oko određenih imovinskih pitanja. Prednje činjenice, a kako je to pravilno utvrdio prvostepeni sud, proizilaze iz iskaza optuženog i oštećenog koji nijesu sporili da su predmetnom prilikom imali raspravu povodom uzimanja šodera i nasipanja puta koji zajednički koriste, te iskaza svjedoka N. L. koji je posvjedočio da mu je supruga ispričala da su predmetnom prilikom optuženi i oštećeni vodili razgovor u kojem je oštećeni napao optuženog zbog uzimanja određene količine šljunka sa puta, a da je zatim optuženi opsovao oštećenog i otišao svojoj kući.

Nadalje, činjenica je da su optuženi S.L. i oštećeni G. L. nakon predmetne svađe, otišli svojim kućama, da je oštećeni zatim naoružan i u pripitom stanju došao i zadržao se u blizini kuće optuženog i ispalio više projektila iz vatrenog oružja, te da je optuženi nakon toga reagovao na način što je prema oštećenom ispalio jedan metak kojim mu je nanio tjelesne povrede. Ove činjenice, a kako je to pravilno utvrdio prvostepeni sud, proizilaze iz odbrane optuženog koji navodi da je kritičnom prilikom iz lovačke puške ispalio jedan metak u pravcu oštećenog koji je u blizini njegove kuće ispalio više projektila, iskaza oštećenog koji je objasnio da je odnosnom prilikom konzumirao alkohol pa došao kod kuće optuženog i dva puta pucao u vazduh, službene zabilješke U. p. OB A. br.... od 19.08.2017.godine u pogledu oduzimanja od optuženog lovačke puške "B...", izvještaja o trasološkom vještačenju br..... od 21.09.2017.godine u pogledu mehaničkih oštećenja nastalih na garderobi oštećenog koja su karakteristična za dejstvo balina - sačme ispaljene iz lovačkog vatrenog oružja, izvještaja o balističkom vještačenju br.... od 13.09.2017.godine u pogledu funkcionalnosti i bitnih karakteristika oružja koje je dostavljeno na vještačenje a iz kojeg su optuženi i oštećeni kritičnom prilikom ispalili projektile, izvještaja o vještačenju GSR čestica br.... od 27.09.2017.godine u pogledu prisustva tih čestica na šakama S. L. zbog čega se ne može isključiti mogućnost da je isti bio povezan sa procesom ispaljenja projektila iz vatrenog oružja, te medicinske dokumentacije na ime oštećenog i nalaza i mišljenja vještaka medicinske struke od 19.08.2017.godine u pogledu konstatovanih strijelnih rana ustrelina i prostrelina desne nadlaktice, desnog lakta, desne podlaktice i lijeve strane lice, lijeve podlaktice, i središnjeg grudnog predjela, koje su posljedica višestrukog dejstva projektila - sačme tj. dramlija ispaljenih iz lovačke puške, a koje povrede se u trenutku nanošenja kvalifikuju kao obična teška tjelesna povreda.

Takođe je činjenica da je oštećeni G. L. pored ispaljena dva projektila u vis u neposrednoj blizini kuće optuženog, preduzeo i radnju ponovnog repertiranja puške kako bi nastavio da ispaljuje projektile. Prednje je prvostepeni sud nesumnjivo utvrdio iz iskaza oštećenog koji je objasnio da je nakon ispaljenih hitaca repertirao pušku u hodu iz razloga što je htio i dalje da puca, kao i zapisnika o uviđaju UP OB A. br.... od 20.08.2017.godine iz kojeg proizilazi da je na oko 100 metara od kuće optuženog u žbunju pronađena vojnička puška M-48A fabričkog broja ..., za koju oštećeni u svom iskazu priznaje da je kritičnog dana koristio, pri čemu je zatvarač te puške bio u zapetom položaju sa metkom u cijevi i dva metka u magacinu iste. Isto tako, prvostepeni sud je poziciju i položaj tijela optuženog u trenutku ispaljenja projektila, kao i oštećenog koji je u trenutku repertiranja sopstvene puške bio okrenut ka terasi na kojoj se nalazio optuženi, nesumnjivo utvrdio kroz obavljenu radnju rekonstrukcije predmetnog događaja od 10.05.2018.godine, nakon koje se vještak balističke struke B. B. određeno izjasnio da je oštećeni bio okrenut otvoru usta cijevi svojom prednjom stranom tijela sa unutrašnjom stranom desne ruke okrenutim otvoru usta cijevi lovačke puške optuženog, pri čemu je vještak medicinske struke dr. N. R. usaglašavajući svoj nalaz sa vještakom balističarem nakon rekonstrukcije događaja, isključio mogućnost da je pozicija oštećenog na način kako je predstavio u svom iskazu tačna, jer je oštećeni na pokazani način pokrio unutrašnju stranu desne ruke svojim tijelom i puškom, a upravo na taj način ne bi mogao zadobiti povrede od sačme koja ga je pogodila dok su se usta cijevi nalazila ispred i sa lijeve strane u odnosu na njega.

Polazeći od utvrđenih činjenica, te cijeneći navode odbrane optuženog S. L. u dijelu koji se odnosi na tok nastanka i ukupnu dinamiku predmetnog događaja, kao i poziciju i položaj tijela oštećenog u trenutku zadobijanja povreda koji su upravo onakvi kako je to optuženi predstavio na rekonstrukciji događaja, po ocjeni ovog suda, a nasuprot navodima žalbe državnog tužilaštva, prvostepeni sud je pravilno našao da je ovaj optuženi kritičnom prilikom postupao u nužnoj odbrani, pa ga je pravilnom primjenom čl.373 tač.1 ZKP, a u vezi čl.10 st.1 i 2 KZ CG, oslobodio od optužbe kojom je bilo stavljeno na teret da je izvršio krivično djelo ubistvo u pokušaju iz čl.143 u vezi čl.20 KZ CG.

Naime, kada se ima u vidu nesumnjivo utvrđeno činjenično stanje, a naročito činjenica da je kritičnom prilikom došlo do susreta i verbalnog konflikta između optuženog i oštećenog koji je nakon toga naoružan vojnom puškom kao sredstvom podobnim za nanošenje teških, pa i smrtonosnih povreda, došao u blizini kuće optuženog i ispalio dva projektila u vis jedan za drugim, to je po ocjeni ovog suda, evidentno da je oštećeni zbog pređašnje svađe i sukoba bio motivisan da napadne optuženog, na šta posebno ukazuje činjenica da je nakon ispaljenih hitaca u blizini kuće optuženog ponovo repertirao pušku i to u trenutku dok je prednjom stranom tijela bio okrenut put mjesta - terase na kojoj se nalazio optuženi, što je utvrđeno na osnovu nalaza i mišljenja vještaka balističke i medicinske struke koji su dati nakon sprovedene rekonstrukcije događaja, pa je sledstveno tome, logično zaključiti da se optuženi našao u situaciji gdje je morao da se brani od napada optuženog koji je neposredno prestojao, koji je bio stvaran i ozbiljan i sa sredstvom koje je moglo ugroziti kako njegov, tako i fizički integritet člana porodice - supruge B. L. koja je kritičnom prilikom zajedno sa njim boravila u porodičnoj kući i koja se u svom iskazu određeno izjasnila da je oštećeni tom prilikom vrijeđao optuženog govoreći mu da je "glibavko" i pozivao ga da izađe ako smije, kada je i čula pucnje.

Prema tome, iz samog ponašanja oštećenog koje se sastojalo u dolasku u neposrednoj blizini kuće optuženog, na tom mjestu vrijeđanja optuženog i pozivanja da izađe iz kuće ako smije, sve to uz držanje u rukama vatrenog oružja - vojničke puške, te stvarno preduzetih radnji od strane oštećenog u pogledu ispaljivanja projektila u blizini kuće u kojoj se optuženi boravio sa svojom suprugom, a posebno daljih aktivnosti optuženog u vidu repertiranja puške kada je bio direktno okrenut u pravcu mjesta - terase na kojoj je stajao optuženi, po ocjeni ovog suda, a kako je to pravilno utvrdio prvostepeni sud, može se sa sigurnošću zaključiti da je kod oštećenog postojala namjera za napad, a koji napad samo što nije započeo, te da je optuženi pucanjem u pravcu oštećenog odbijao od sebe neposredno predstojeći protivpravni napad. U takvoj situaciji, po ocjeni ovog suda, od optuženog nije bilo moguće očekivati hladno i trezveno prosuđivanje date situacije i podešavanje odbrane da ona u potpunosti odgovara intezitetu predstojećeg napada i upotrijebljenom sredstvu. Stoga, optuženi u datoj situaciji nije imao mogućnosti da upotrijebi drugo sredstvo i da se drugačije ponaša u odbijanju predstojećeg napada, na šta posebno ukazuje sam postupak optuženog koji je nakon aktivnosti oštećenog sa terase porodične kuće samo jednom pucao u pravcu oštećenog, pogađajući ga u predjelu ruke u kom dijelu je prema medicinskoj dokumentaciji značajna koncentracija povreda kod oštećenog, a što je bilo dovoljno da odbije napad oštećenog. U prilog prednjem zaključku stoji i činjenica da kada je optuženi shvatio da je spriječio napad nije preduzeo nikakve druge mjere, iako je zbog položaja i pozicije u kojoj se nalazio na terasi porodične kuće, za tako nešto imao mogućnosti.

Kod naprijed izloženog, pravilno je prvostepeni sud našao da je optuženi kritične prilike odbijao od sebe neposredno predstojeći protivpravni napad od strane oštećenog, a kako je to bliže predstavljeno izrekom ove presude, te da je postupao u nužnoj odbrani, pa kako shodno čl.10 st.1 KZ CG, nije krivično djelo ono koje je učinjeno u nužnoj odbrani, to je u konačnom pravilno postupio kada je optuženog oslobodio od optužbe da je izvršio krivično djelo ubistvo u pokušaju iz čl.143 u vezi čl.20 KZ CG. Imajući u vidu pravilnost i potpunost utvrđenog činjeničnog stanja od strane prvostepenog suda, ovaj sud je povodom žalbe Višeg državnog tužilaštva iz Bijelog Polja, a po službenoj dužnosti, shodno utvrđenom činjeničnom stanju, samo precizirao činjenični opis optužnog akta u pogledu ponašanja, pozicije i stvarnih radnji optuženog i oštećenog u trenutku ispaljenja predmetnih hitaca, kako je to bliže opisano stavom 2. izreke ove presude, pri čemu takvom intervencijom u činjeničnom opisu nije povrijeđen objektivni identitet između optužbe i presude, jer je sud ostao u okviru okolnosti predmetnog događaja.

Drugostepeni sud je prilikom odlučivanja cijenio navode žalbe da je oštećeni predmetne hice ispalio u vis i to van dvorišta kuće odnosno posjeda u kojem se nalazio optuženi što ukazuje da je takvo ponašanje oštećenog samo rezultat prethodnog verbalnog sukoba sa optuženim a nikako predstojećeg napada na njegov tjelesni integritet, ali nalazi da su takvi navodi neosnovani i s tim u vezi ne dovode u pitanje pravilnost zaključka prvostepenog suda da je optuženi kritičnom prilikom postupao u nužnoj odbrani, jer upravo sve okolnosti predmetnog slučaja, počev od ponašanja oštećenog u vidu vrijeđanja i dolaska gotovo pred kapiju porodične kuće optuženog, ispaljivanja projektila iz ubojitog vatrenog oružja u blizini kuće optuženog i daljih radnji u vidu punjenja puške iz koje je prethodno pucano i to u trenutku dok se nalazilo prednjom stranom tijela okrenut ka optuženom, ukazuju da je optuženi kritičnom prilikom od sebe odbijao napad oštećenog koji je neposredno predstojao i da je to preduzeo jedino u tom trenutku mogućim sredstvom kakva je lovačka puška, o čemu su u pobijanoj presudu dati jasni i za ovaj sud u svemu prihvatljivi razlozi.

Takođe, drugostepeni sud nalazi da su neosnovani navodi žalbe da je činjenično stanje ostalo nepotpuno utvrđeno time što je odbijen dokazni predlog da se izvrši vještačenje od strane Komisije vještaka psihijatara na okolnosti psihičkog stanja optuženog u vrijeme izvršenja krivičnog djela, jer su te okolnosti razjašnjene već provedenim dokazima, naročito nalazom i mišljenjem vještaka psihijatrijske struke od 13.06.2019.godine, sa dopunskim nalazom, a koje vještačenje je određeno i sprovedeno u ponovnom postupku nakon ukidajuće odluke ovog suda, pa bi izvođenje predloženog dokaza vodilo samo odugovlačenju krivičnog postupka, a ne i drugačijem utvrđenju činjeničnog stanja. Prilikom ocjene neprihvatljivosti predloženog dokaza, a u kontekstu žalbenih navoda istaknutih u tom pravcu, ovaj sud je imao u vidu da čl.6 Evropske konvencije o zaštiti ljudskih prava i sloboda uključuje pravo na predlaganje dokaza, ali ne i obavezu suda da sve predložene dokaze i izvede, što dalje znači da je sud taj koji odlučuje o izvođenju dokaza, a kako je to izraženo i prihvaćeno kroz praksu Evropskog suda za ljudska prava ("Na nacionalnim sudovima je da ocijene predložene dokaze i relevantnost dokaza koji stranka želi izvesti - presuda LB Interfinanz A.G. v.Hrvatske, br.29549/04, p26, ESLJP).

Drugostepeni sud je cijenio i ostale navode žalbe, posebno u dijelu interpretacije nalaza i mišljenja vještaka psihijatrijske struke o psihičkom stanju optuženog u vrijeme izvršenja djela, te ukazivanja na tvrdnje optuženog da datom prilikom nije osjetio strah, ali kod već utvrđenog činjeničnog stanja, da je optuženi postupao u nužnoj odbrani koja isključuje postojanje krivičnog djela, nalazi da su bez uticaja na drugačije presuđenje.

Osim toga, prvostepeni sud je pravilno utvrdio da optuženi kritičnom prilikom nije izvršio krivično djelo nedozvoljeno držanje oružja i eksplozivnih materija iz čl.403 st.1 KZ CG, koje mu je takođe stavljeno na teret optužnim aktom, pa je pravilno postupio kada je optuženog i za to djelo oslobodio od optužbe. Naime, iz dopisa U. p. CB B. SP A. 24/7 br...od 10.09.2019.godine sa fotokopijom oružnog lista na ime S.L. izdat od strane M. u. p. SUP B. OUP V., a čija autentičnost se bezupješno pokušava dovesti u pitanje navodima izjavljene žalbe, jer se po ocjeni ovog suda, radi o valjanom dokumentu drugog - inostranog državnog organa koji je potpisan i ovjeren pečatom ovlašćenog lica, nesumnjivo proizilazi da je optuženi posjedovao dozvolu za držanje i nošenje lovačke puške, marke IŽ-27, fab. br....., a koju je kritičnom prilikom upotrijebio. Kod navedene činjenice, dakle da je optuženi prije kritičnog događaja već posjedovao odgovarajuću dozvolu za držanje i nošenje predmetnog oružja o čemu postoji zvanična evidencija kod nadležnog organa druge države, te posebno činjenice da u toku postupka nije izveden niti jedan dokaz da je za predmetno oružje i oružni list donijeta odluka o njihovom oduzimanju u upravnom postupku, po ocjeni ovog suda, pravilno je prvostepeni sud zaključio da se optuženi ne može oglasiti krivim da je datom prilikom neovlašćeno držao odnosno nosio predmetnu lovačku pušku, bez obzira i na činjenicu što mu je istekao rok važenja oružnog lista, a koja činjenica u konačnom može biti samo od uticaja u odgovarajućem prekršajnom postupku što je u skladu sa načelnim pravnim stavom Vrhovnog suda Crne Gore Su VI br.97/14 od 24.02.2015.godine, o čemu su u pobijanoj presudi dati dovoljno jasni i uvjerljivi razlozi, pa se stoga i žalbeni navodi da je optuženi predmetnu pušku neovlašćeno, bez odgovarajuće isprave o oružju držao u kući u A., pokazuju kao neosnovani.

Troškovi drugostepenog postupka padaju na teret budžetskih sredstava suda, a shodno čl.230 ZKP.

Iz navedenih razloga, a primjenom čl.403 st.1 tač.2 i 4 ZKP, odlučeno je kao u izreci ove presude.

APELACIONI SUD CRNE GORE
Podgorica, 07.05.2021.godine
Zapisničar, PREDSJEDNIK VIJEĆA - SUDIJA,
Vinka Rakočević s.r. Zoran Smolović s.r.