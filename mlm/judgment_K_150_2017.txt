K.br. 150/2017
U IME CRNE GORE
VIŠI SUD U PODGORICI, kao prvostepeni krivični po sudiji Vladimiru Novoviću, kao pojedincu, uz učešće namještenika Hide Rašić kao zapisničara, u predmetu protiv optuženog Đ. Z. iz Podgorice, koga brane Dragoljub Đukanović i Ivana Durković, advokati iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore, po optužnici Višeg državnog tužilaštva u Podgorici Kt.br. 164/17 od 07.12.2017. godine, koju je na ročištu povodom odlučivanja o sporazumu o priznanju krivice zastupala Lepa Medenica, Državna tužiteljka u VDT-u u Podgorici, nakon donešenog rješenja o usvajanju sporazuma o priznanju krivice od 13.03.2018.godine, dana 14.03.2018. godine, donio je
P R E S U D U
Optuženi:

Đ. Z., JMBG ............. od oca P. i majke Đ. rođene B., rodjen ........ godine u P., sa mjestom prebivališta u P., ul. ............ br......, državljanin Crne Gore, razveden, otac jednog maloljetnog djeteta, završio srednju građevinsku školu, nezaposlen, lošeg imovnog stanja, osuđivan presudom Osnovnog suda u Podgorici Ks.br. 08/1259 od 15.06.2009. godine zbog krivičnog djela kriminalno udruživanje iz čl. 401 st.2 u vezi st.1 KZ CG i produženog krivičnog djela falsifikovanje novca iz čl. 258 st.2 u vezi čl.49 KZ CG na jedinstvenu kaznu zatvora u trajanju od 2 godine i 4 mjeseca, presudom Osnovnog suda u Podgorici K.br. 07/1173 od 03.02.2010.godine zbog krivičnog djela nasilničko ponašanje iz čl. 67 Zakona o izmjenama i dopunama Krivičnog zakonika („Sl.list RCG“ br. 47/06 od 25.07.2006. godine) na kaznu zatvora u trajanju od 6 mjeseci, presudom Osnovnog suda u Ulcinju K.br.82/13 od 28.07.2014. godine, presudom Osnovnog suda u Podgorici Kv.br. 796/16 od 30.09.2016 godine i presudom Osnovnog suda u Podgorici Kv.br. 492/16 od 20.06.2016. godine, zbog krivičnih djela krađa u pokušaju iz čl.239 st.1 u vezi čl. 20 KZ CG, nedozvoljeno držanje oružja i eksplozivnih materija iz čl. 403 st.1 KZ CG i teška tjelesna povreda iz čl. 151 st.1 KZ CG, na jedinstvenu kaznu zatvora u trajanju od 11 mjeseci,
Kriv je

Što je:

Dana 22.10.2017. godine, u Podgorici, u stanu, u ul. Vojvode Mirka Petrovića br. 58, neovlašćeno radi prodaje držao opojnu drogu heroin-supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga („Sl.list CG“ br. 56/12 od 09.11.2012. godine), iako je bio svjestan da postupa neovlašćeno i protivpravno, pa je to i htio, na način što je, držao sakrivenu u kupatilu, u kanalizacionom odvodu ispod demontirane WC šolje jednu PVC kesu sa opojnom drogom heroin, u količini od 12,018 grama, koju opojnu drogu je, a nakon što su ovlašćeni policijski službenici pokucali na vrata i predstavili se riječima „Policija!“, istu bacio u WC šolju-kanalizacioni otvor, a zatim se dao u bjekstvo, koju drogu su prilikom pretresa pronašli ovlašćeni službenici Uprave policije, koja opojna droga je bila namjenjena daljoj prodaji, a kojom prilikom su pronađena i tri medicinska šprica, jedna metalna drobilica i dva isječka od plastičnih kesa, koja droga i navedeni predmeti su oduzeti.

- čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 4 st. 2, 5, 13, 15, 32, 36, 42, 45 i 46 Krivičnog zakonika Crne Gore, te odredbi čl. 226, 229, 303 i 374 Zakonika o krivičnom postupku.

O S U DJ U J E
Na kaznu zatvora u trajanju od 11 (jedanaest) mjeseci.

Na osnovu čl. 75 st. 1 u vezi čl. 300 st. 7 Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga heroin u ukupnoj količini od 12,018 grama, koja se ima uništiti po pravosnažnosti presude.

Obavezuje se optuženi da na ime paušala kao posebnog dijela troškova krivičnog postupka, uplati iznos od 100,00 €, na račun Vrhovnog državnog tužilaštva Crne Gore, broj 832-1187-31, u roku od 15 dana po pravosnažnosti presude.

O b r a z l o ž e nj e
Optužnicom Višeg Državnog tužilaštva u Podgorici Kt.br. 164/17 od 07.12.2017. godine optuženom Đ. Z., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore.

Dana 06.03.2018. godine, zastupnik optužbe je dostavio sudu sporazum o priznanju krivice, zapisnik o pregovaranju i zapisnik o saslušanju optuženog.

Na ročištu za razmatranje sporazuma, održanom dana 13.03.2018. godine, zastupnik optužbe je izjavio da su branilac i optuženi predložili da se zaključi sporazum o priznanju krivice, što je od strane VDT-a prihvaćeno, nakon čega se pristupilo pregovaranju, o čemu je sačinjen zapisnik o pregovaranju, zapisnik o saslušanju optuženog i njegovo priznanje krivice, kao i sporazum o priznanju krivice, a što je dostavljeno sudu, što su optuženi i njegov branilac potvrdili.

Iz sadržine zapisnika o pregovaranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom Đ. Z. za krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore, stavljeno mu na teret optužnicom VDT u Podgorici Kt.br. 164/17 od 07.12.2017. godine, izrekne kaznu zatvora u trajanju od 11 (jedanaest) mjeseci i mjeru bezbjednosti oduzimanja predmeta kojom će se od optuženog oduzeti 12,018 grama opojne droge heroin, a koja droga se ima uništiti po pravosnažnosti presude, kao i da optuženi na ime paušala kao posebnog dijela troškova krivičnog postupka uplati iznos od 100,00 €, na račun Vrhovnog državnog tužilaštva Crne Gore, broj 832-1187-31, u roku od 15 dana po pravosnažnosti presude.

Optuženi i njegov branilac su izjavili da pomenuti sporazum jeste njihov sporazum i da od istog nijesu odustali.

Iz sadržine dokaza koji se nalaze u spisima predmeta i koji su predloženi optužnicom: iskaz svjedoka A. A., iskaz svjedoka D. D., službena zabilješka Uprave policije CB Podgorica – Stanica policije za JRM Ku.br. 819/17 od 22.10.2017.godine, službena zabilješka Uprave policije – Stanica policije za JRM – Interventna jedinica, od 22.10.2017.godine, zapisnik o pretresanju stana i drugih prostorija Uprave policije CB Podgorica Ku.br. 819/17 od 22.10.2017.godine na ime optuženog, potvrda o privremeno oduzetim predmetima Uprave policije- CB Podgorica Ku.br. 819/17 od 22.10.2017. godine na ime optuženog, izvještaj o hemijskom vještačenju Uprave policije Forenzičkog centra Danilovgrad broj 4481/17 od 22.11.2017. godine i uvjerenje Ministarstva pravde Crne Gore br. 04/2-72-1734017 od 02.11.2017.godine, na ime optuženog, sud zaključuje da je državna tužiteljka pružila dovoljno dokaza o krivici optuženog Đ. Z., kojim dokazima je potvrdjeno njegovo priznanje, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog izmedju stranaka, sud je našao da je predlog stranaka u vezi sa kaznom prihvatljiv, jer se u konkretnom slučaju radi o osobi, koja je otac jednog maloljetnog djeteta, nezaposlen i lošeg imovnog stanja, te da je svojim priznanjem i zaključenjem sporazuma o priznanju krivice, doprinio ekonomičnom i brzom okončanju krivičnog postupka, tako da je bilo mjesta primjeni ublažavanja kazne, u smislu čl.45 i 46 Krivičnog zakonika Crne Gore, bez obzira što je isti ranije osudjivan, jer se radilo o krivičnim djelima koja nijesu istovrsna sa krivičnim djelom za koje je oglašen krivim ovom presudom, pa je po ocjeni suda kazna zatvora u trajanju od 11 (jedanaest) mjeseci sramjerna stepenu krivice optuženog i težini počinjenog krivičnog djela, te će se istom postići svrha kažnjavanja iz čl. 32 Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno članu 300 stav 7 u vezi člana 75 st. 1 Krivičnog zakonika Crne Gore sud je od optuženog oduzeo opojnu drogu heroin ukupne neto mase 12,018 grama, koja se ima uništiti po pravosnažnosti presude, imajući u vidu da za ove predmete zakon predvidja obavezno oduzimanje.

Kako je optuženi oglašen krivim, sud ga je shodno čl. 226 i 229 Zakonika o krivičnom postupku, obavezao da plati na ime paušala iznos od 100,00 €, na račun Vrhovnog državnog tužilaštva Crne Gore, broj 832-1187-31, u roku od 15 dana po pravosnažnosti presude.

Sa izloženog, a shodno odredbi čl. 303 st.1 i 2 i 374 Zakonika o krivičnom postupku, odlučeno je kao u izreci presude.

SUDIJA
ZAPISNIČARVladimir Novović
Hida Rašić
DNA:

VDT Podgorica,
Optuženom.,
Braniocima advokatu Ivani Durković i Dragoljubu Đukanoviću,
a/a
Postupljeno dana ___________2018.godine