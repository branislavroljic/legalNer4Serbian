U IME CRNE GORE
K.br. 15/20
VIŠI SUD U PODGORICI, kao prvostepeni krivični, sudija Kovačević Vesna, uz učešće Vukašinović Milene kao zapisničara, u predmetu protiv optuženog K. M., koga brani S. M., advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1 Krivičnog zakonika Crne Gore, nakon donesenog rješenja o usvajanju sporazuma o priznanju krivice, dana 28.02.2020. godine, donio je
P R E S U D U
Optuženi:

K. M., JMBG, od oca Z i majke G, rođene J, rođen godine u Podgorici, sa prebivalištem u Danilovgradu – Ćurilac bb, državljanin Crne Gore, neoženjen, bez djece, pismen, završio srednju školu, zaposlen kao hemijsko tehnološki tehničar u KAP-u Podgorici, srednjeg imovnog stanja, ranije neosuđivan,
KRIV JE
Zato što je:

Dana 25.11.2019. godine u Podgorici, radi prodaje držao kakain - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 28.06.2018. godine), iako je bio svjestan da postupa neovlašćeno i protivpravno, pa je to i htio, na način što je u džepu pantalona držao četiri ručno pravljena zamotuljka od plastične kese sa kakainom, pojedinačnih neto masa m1=0,393 grama, m2=0,386 grama, m3=0,393 grama i m4=0,373 grama, koje je istog dana prilikom kontrole u ulici R B u Podgorici dobrovoljno predao ovlašćenim službenicima Uprave policije CB Podgorica – Stanice kriminalističke policije za borbu protiv droge a ista je bila namijenjena na daljoj neovlašćenoj prodaji,
čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 4 st. 2, čl. 32, čl.33, čl.36, čl. 36a, čl.42, čl. 45 st. 1 tač. 3 i čl. 46. st. 1 tač. 3 Krivičnog zakonika Crne Gore, te odredbi čl. 226, čl. 229, čl. 303. Zakonika o krivičnom postupku.

O S U Đ U J E
Na kaznu zatvora u trajanju od 6 (šest) mjeseci u koju će mu se uračunati vrijeme za koje je bio lišen slobode – od 25.11.2019. godine u 16,40 časova do 26.11.2019. godine u 09,15 časova, koja kazna će se se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija.

Na osnovu čl. 75. st.1 u vezi čl. 300 st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga kakain ukupne neto mase 1,545 grama, koja se ima uništiti po pravosnažnosti presude kao predmet upotrijebljen za izvršenje krivičnog djela.

OBAVEZUJE SE optuženi da na ime troškova krivičnog postupka plati iznos od 50,00 eura na ime paušala, na račun Vrhovnog državnog tužilaštva broj 832-1187-31, kao i iznos od 50,00 eura na ime sudskog paušala Višem sudu u Podgorici i da u budžet Crne Gore, uplati na ime nagrade braniocu po službenoj dužnosti advokatu Saveljić Milici iznos od 450,00 eura, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 260/19 od 28.01.2020. godine, optuženom K M, stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 28.02.2020. godine, Više Državno tužilaštvo dostavilo je sudu sporazum o priznanju krivice, zapisnik o pregovaranju i zapisnik o saslušanju optuženog.

Iz sadržine zapisnika o pregovoranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom K M za krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, stavljeno mu na teret optužnicom VDT u Podgorici Kt.br. 260/19 od 28.01.2020. godine izrekne kazna zatvora u trajanju od 6 (šest) mjeseci, u koju će mu se uračunati vrijeme za koje je bio lišen slobode – od 25.11.2019. godine u 16,40 časova do 26.11.2019. godine u 09,15 časova, koju će optuženi izdržavati u prostorijama za stanovanje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija, da mu se izrekne i mjera bezbjednosti oduzimanje predmeta i to opojne droge kokain ukupne neto mase 1,545 grama, koja se ima uništiti po pravosnažnosti presude donijete na osnovu sporazuma o priznanju krivice kao predmet izvršenja krivičnog djela kao i da se optuženi obaveže i na plaćanje troškova krivičnog postupka i to iznos od 50,00 eura na ime paušala, na račun Vrhovnog državnog tužilaštva broj 832-1187-31, kao i iznos od 50,00 eura na ime sudskog paušala Višem sudu u Podgorici i na ime nagrade braniocu po službenoj dužnosti advokatu S M iznos od 450,00 eura u roku od 15 dana od dana pravosnažnosti presude.

Iz sadržine dokaza koji se nalaze u spisima predmeta i koji su predloženi optužnicom i to službene zabilješke Uprave policije - CB Podgorica SKP za borbu protiv droge broj Ku. 1062/19 od 25.11.2019. godine, dvije potvrde o privremeno oduzetim predmetima Uprave policije - CB Podgorica SKP za borbu protiv droge broj Ku. 1062/19 obje od 25.11.2019. godine na ime K M, dopisa Kombinata aluminijuma Podgorica u stečaju, St.br. 199/13 od 05.12.2019. godine, izvještaja o hemijskom vještačenju Forenzičkog centra Danilovgrad broj 4707/19 od 25.12.2019. godine sa pratećom fotodokumentacijom u pogledu kojih dokaza branilac i optuženi nijesu imali primjedbi, sud zaključuje da je državni tužilac pružio dovoljno dokaza o krivici optuženog K M, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv, a pogotovo kada se imaju u vidu olakšavajuće okolnosti na strani optuženog njegov raniji život, odnosno raniju neosuđivanost, te da je svojim priznanjem i zaključenjem sporazuma o priznanju krivice doprinio ekonomičnom i brzom okončanju postupka, a koje okolnosti su cijenjene kao naročito olakšavajuće okolnosti, na osnovu koji je bilo mjesta ublažavanju kazne zakonom propisane za predmetno krivično djelo u smislu čl. 45. st. 1 tač. 3 i 46. st. 1 tač. 3 Krivičnog zakonika Crne Gore, tako da je po ocjeni ovog suda kazna zatvora u trajanju od 6 (šest) mjeseci, koju će optuženi izdržavati u prostorijama za stanovanje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija srazmjerna stepenu krivice optuženog i težini počinjenog krivičnog djela, te da će se sa istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75.st.1 u vezi čl. 300. st. 7. Krivičnog zakonika Crne Gore, Sud je optuženom izrekao i mjeru bezbjednosti oduzimanje predmeta i to opojne droge kokain ukupne neto mase 1,545 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice kao predmet izvršenja krivičnog djela, za koju zakon predvidja obavezno oduzimanje.

Kako je optuženi oglašen krivim, sud ga shodno čl. 226. i 229. Zakonika o krivičnom postupku, obavezuje i na plaćanje troškova krivičnog postupka i to iznos od 50,00 eura na ime paušala, na račun Vrhovnog državnog tužilaštva broj 832-1187-31, kao i iznos od 50,00 eura na ime sudskog paušala Višem sudu u Podgorici, te da u budžet Crne Gore uplati na ime nagrade braniocu po službenoj dužnosti advokatu Saveljić Milici iznos od 450,00 eura, u roku od 15 dana od dana pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice, koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 28.02.2020. godine
Zapisničar SUDIJA
Vukašinović Milena, s.r. Kovačević Vesna, s.r.

PRAVNA POUKA:

Protiv ove presude je dozvoljena žalba samo ako presuda nije u skladu sa zaključenim sporazumom.

Za tačnost otpravka
Tvrdi i ovjerava
__________________