K. br. 667/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraja, u krivičnom postupku protiv okrivljenog D. P., zbog krivičnog djela građenje objekta bez prijave i dokumentacije za građenje iz čl. 326a Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 21.09.2020. godine, donio je
P R E S U D U
Okrivljeni: D. P., JMB xxxxxxxxxxxxx, od oca M. i majke R., rođene I., rođen xx.xx.19xx. godine u Titogradu, sa prebivalištem u Podgorici - Ul. I. V. br. xx, državljanin Crne Gore, razumije crnogorski jezik, koji je i njegov jezik, penzioner, oženjen, otac dvoje djece, pismen, završio srednju školu, lošeg imovnog stanja, osuđivan presudama Opštinskog suda u Titogradu K. 347/06 od 27.07.1987. godine zbog krivičnog djela ugrožavanje saobraćaja iz čl. 185 st. 3 u vezi st. 1 KZ SRCG (uslovna osuda) i Višeg suda u Podgorici K. br. 102/96 od 22.04.1999. godine zbog krivičnog djela teška djela protiv bezbjednosti saobraćaja iz čl. 190 st. 2 u vezi čl. 185 st. 1 KZ SRCG (3 godine i 6 mjeseci zatvora), protiv kojeg se ne vodi postupak za drugo krivično djelo,
Kriv je

Što je:

Tokom 2019. godine, u Podgorici, u Ul. I. V. br. xx - D., suprotno članu 91 Zakona o planiranju prostora i izgradnji objekta ("Sl. list Crne Gore br. 64/2017, 44/18, 63/2018 i 11/2019) započeo građenje objekta bez prethodno podnijete prijave i dokumentacije za građenje, na način što je na katastarskim parcelama br. 794/2, 795 i 796 KO Masline, izvodio građevinske radove, i to: AB nulta ploča dim. Cca 12x13 m, AB stubovi prizemlja, AB ploča nad prizemljem, AB stubovi sprata i AB ploča nad spratom sa postavljenim podupiračima i šalungom cca 13x15 m, pri čemu je bio svjestan svog djela, čije je izvršenje htio, znajući da je njegovo djelo zabranjeno,
- čime je izvršio krivično djelo građenje objekta bez prijave i dokumentacije za građenje iz čl. 326a Krivičnog zakonika Crne Gore.

Pa sud okrivljenom zbog navedenog krivičnog djela primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom D. P. je optužnim predlogom Osnovnog državnog tužilaštva Podgorica Kt. br. 414/20 od 01.09.2020. godine stavljeno na teret krivično djelo građenje objekta bez prijave i dokumentacije za građenje iz čl. 326a Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegova braniteljka su zaključili sporazum o priznanju krivice i isti dostavili sudu dana 02.09.2020. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupiila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni D. P. u vrijeme, mjestu i na način opisan u izreci ove presude učinio krivično djelo građenje objekta bez prijave i dokumentacije za građenje iz čl. 326a Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno loše imovno stanje, činjenicu da je oženjen i otac dvoje djece, njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo efikasnijem okončanju krivičnog postupka te iskreno kajanje, dok je kao otežavajuća okolnost cijenjena njegova ranija osuđivanost, ali je sud imao u vidu da je od poslednje osude proteklo više od 20 godina, a da okrivljeni ranije nije osuđivan zbog istovrsnih ili istorodnih krivičnih djela sa krivičnim djelom koje je predmet optužbe. Državna tužiteljka je navedene olakšavajuće okolnosti cijenila kao naročito olakšavajuće, a po ocjeni suda to je bilo sasvim osnovano i opravdano, tako da lične prilike okrivljenog i njegovo držanje nakon učinjenog krivičnog djela opravdavaju izricanje uslovne osude kojom se prethodno utvrđuje kazna zatvora ispod zakonskog minimuma.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 30,00 €, koji se odnose na ime paušalnih troškova, koji iznos je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 21.09.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja