K. broj 497/10
U IME CRNE GORE
OSNOVNI SUD U BARU, sudija Aleksandra Leković, sa zapisničarem Anom Stanišić, u krivičnom predmetu okrivljenog K. E. iz Bara, zbog krivičnog djela - prevara iz čl.244. st. 3 u vezi sa st. 1 Krivičnog zakonika, a po optužnici Osnovnog državnog tužilaštva u Baru Kt.br. ... od 29.10.2010. godine, nakon održanog glavnog i javnog pretresa dana 04.11.2013. godine u prisustvu zastupnika optužbe zamjenika Osnovnog državnog tužioca Mirjane Tankosić Vučinić i branioca okrivljenog M. M., advokata iz Bara, istog dana donio je i javno objavio

P R E S U D U
Optuženi K. E., od oca H. i majke S., rođene P., rođen ... godine u B., stalno nastanjen u B., K. ..., po zanimanju mašinbravar, oženjen, pismen, lošeg imovnog stanja, neosuđivan,
Na osnovu čl.373 tč. 2 ZKP-a
OSLOBAĐA SE OD OPTUŽBE
Da je:

U periodu od 15.12.2007. godine pa do 29.12.2007. godine u Baru, u namjeri da sebi pribavi protivpravnu imovinsku korist, lažnim prikazivanjem činjenica, doveo u zabludu oštećenog K. Š. iz Bara, i time ga naveo da na štetu svoje imovine nešto učini, na način što je lažno prikazujući oštećenom svoju namjeru da kupljenu robu plati do 31.12.2007. godine, sa njim zaključio usmeni ugovor o kupovini robe – željezo, armaturne mreže, željezne žice, cement, ljepilo, u ukupnoj vrijednosti od 13.573,57 eura, pri unaprijed stvorenoj namjeri da preuzetu robu ne plati, pa je robu odmah preuzeo a ugovorenu obavezu nije nikad izvršio, i na taj način pribavio sebi, a na štetu oštećenog, protivpravnu imovinsku korist u iznosu od 13.573,57 eura,
čime bi izvršio krivično djelo prevara iz čl.244 st.3 u vezi st.1 Krivičnog zakonika.

Jer nije dokazano da je učinio djelo za koje je optužen.

Oštećeni K. Š. se radi ostvarivanja imovinskopravnog zahtjeva upućuje na parnični postupak.

Troškovi postupka padaju na teret budžetskih sredstava suda.

O b r a z l o ž e n j e
Optužnicom Osnovnog državnog tužioca u Baru Kt.br. ... od 29.10.2010. godine, stavljeno je na teret optuženom izvršenje krivičnog djela prevara iz čl. 244. st.3. u vezi sa st. 1 Krivičnog zakonika.

Glavni pretres je održan u odsustvu optuženog na osnovu rješenja ovog suda KV br. ... od 18.01.2013.godine.

Optuženi je u svojoj odbrani datoj pred UP PJ Bar u prisustvu branioca u bitnom naveo da je u periodu od 15.12.2007. godine do 29.12.2007. godine uzeo robu iz asortimana preduzeća "T. s." u vrijednosti od 13.573,57 eura, a robu je bio u obavezi da plati do 31.12.2007. godine. S obzirom da se bavi građevinskim radovima, u tom periodu je radio na nadogradnji postojećih objekata kod P. L. i M. S., kao i kod M. B. i M. D.. Dalje je naveo da je od ovih lica primio novac za materijal, ali tim novcem nije platio preuzeti materijal, već je novac zadržao za sebe. Početkom 2008. godine dogovorio se sa D. M. iz Bara, kojem je dugovao nešto novca, da mu proda plac površine 1180m2, s obavezom da M. izmiri dug "T. s." u iznosu od 13.573,57 eura, a ostatak novca do 30.000 eura zadrži za sebe. U međuvremenu je D. M. kontaktirao sa Đ. A., jednim od suvlasnika "T. s." i oni su se dogovorili da D. M. izmiri ovu obavezu. Sa D. M. je sklopio kupoprodajni ugovor, odnosno njegov otac, s obzirom da se plac vodio na njegovo ime, ugovor je ovjeren pred Osnovnim sudom u Baru i plac je preveden na D.. Međutim, D. nije nije ispoštovao dogovor i nije izmirio obavezu prema "T. s.", a u međuvremenu je i preminuo, tako da je obaveza ostala neizmirena. Pred istražnim sudijom je dalje naveo da nije imao namjeru da sebi pribavi protivpravnu imovinsku korist, već je htio i želio da u određenom roku plati robu, ali su mu se u tom periodu izdešavale neke privatne stvari zbog kojih je, kako navodi, „propao“ i u poslu i privatno. Poslije svega ovoga bio je u kontaktu sa K. Š., pa kako je oštećeni podigao kredit da bi vratio dug „T. s.“, okrivljeni je ponudio oštećenom da preuzme njegov kredit. Na glavnom pretresu je dalje naveo da je u ovom periodu izvodio građevinske radove kao preduzimač, ali nije imao registrovanu firmu. Građevinske radove je izvodio tako što su mu ljudi, koji su bili zainteresovani, tražili da im izgradi kuću, pa je on-okrivljeni kupovao sav materijal, sam plaćao radnike i cijelu organizaciju posla, da bi na kraju od naručioca posla naplatio ugovorenu cijenu, a da je baš ovu robu kupovao za izgradnju kuće L. P., S. M. i jednog J., čijeg se imena ne sjeća, a živi u naselju P. u B.. Pojasnio je da je i prije ovoga kupovao građevinski materijal od ove firme i svaki račun je uredno platio. Dana 15.12.2007. godine je došao kod K. Š. u "T. s." i pitao ga da li može da uzme građevinski materijal koji će naknadno platiti, na šta je K. pristao i omogućio mu da od 15.12. do 29. 12.2007. godine uzme građevinski materijal, a da robu naknadno plati. U trenutku kada je uzimao robu od K. Š., tj.u preduzeću „T. s.“, mislio je da će od lica kojima je izvodio radove dobiti novac kao naknadu za izvedene radove. Međutim, kako je u izgradnji objekata kasnio, navedena lica mu nijesu isplatila cjelokupni ugovoreni novac već samo dio, što nije bilo dovoljno da plati dug firmi „T. s.“. Od novca koji su mu plaćali naručioci morao je platiti radnike kako bi nastavili posao, tako da nije mogao da plati građevinski materijal koji je uzeo. Na kraju je izjavio da ne spori da je u pomenutoj firmi uzeo građevinski materijal u vrijednosti od 13.573,57 eura, ali da u to vrijeme kod njega nije postojala namjera da bilo koga prevari i htio je da vrati novac.

U dokaznom postupku sud je proveo sledeće dokaze: saslušan je svjedok oštećeni K. Š., na saglasan predlog stranaka pročitani su iskazi svjedoka P. L. i R. V. sa zapisnika od 26.01.2012. godine, saslušani su svjedoci Š. S., Đ. J., Đ. A., P. Đ. i M. A., izvršen je uvid u otpremnice br. ... od 15.12.2007. godine, br ... od 17.12.2007. godine, br ... od 19.12.2007. godine, br. ... od 21.12.2007. godine, br. ... od 22.12.2007. godine, br. ... od 24.12.2007. godine, br. ... od 25.12.2007. godine, br. ... od 27.12.2007. godine, br. ... od 25.12.2007. godine, br. ... od 27.12.2007. godine, br. ... od 29.12.2007. godine i br ... od 29.12.2007. godine, pročitani su nalazi i mišljenja vještaka finansijske struke K. Š. od 06.09.2010. godine i od 20.09.2011. godine te izvršen uvid u priznanice dostavljene uz nalaz, pročitani su izvodi iz kaznene evidencije UP CB Bar br. ... od 12.09.2013. godine i br. ... od 31.06.2010. godine.

Svjedok oštećeni K. Š. je u svom iskazu datom u prethodnom postupku u bitnom naveo da je zaposlen u firmi „T. s.“ u B. kao računopolagač. K. E. je znao tako jer je često dolazio u firmu da kupuje građevinski materijal i plaćao je kupovinu u novcu. Dana 15.12.2007. godine K. je došao sa zahtjevom da uzme određenu količinu robe na odloženo plaćanje, tačnije u periodu od 15.12.2007. godine do 21.12.2007. godine. Na svoju odgovornost dao je K. građevinsku robu u vrijednosti od 13.537,57 eura. K. nije došao dogovorenog dana da plati uzetu robu, već kad ga je god zvao govorio je da će doći narednog dana. Svjedok zatim navodi da je firmi „T. s.“ izmirio ovo dugovanje od sopstvenih sredstava, tačnije u iznosu od 10.300,00 eura a ovaj resto duga je ostao kao njegova obaveza prema firmi „T. s.“. Kad god se sretne sa K., ovaj mu kaže da ima neki plac koji će da proda i da će mu izmiriti dug, ali je od ovog događaja prošlo već tri godine, a on od optuženog nije dobio ni centa. Na glavnom pretresu je pojasnio da je optuženi više puta kupovao materijal u iznosu od 300-500 eura i sve je plaćao kešom čim je preuzeo robu. Međutim, ovu robu je uzeo na odloženo plaćanje i nikada je nije platio. Kada je vidio da nije platio, počeo je da ga zove i više puta se sa njim sreo i K. je stalno obećavao da će da plati i ta priča je trajala do prošle godine. Međutim, on je u međuvremenu prestao da se pojavljuje pred sudom. Dalje je naveo da nije tačno da se sa optuženim dogovarao da preuzme kredit koji je oštećeni podigao kako bi vratio dug "T. s.", okrivljeni nikada nije platio nijednu ratu za kredit, niti jedan jedini euro. Koliko mu je poznato optuženi se sa gazdama "T. s." dogovarao da će D. M. da preuzme dug, i to su oštećenom rekli P. Đ. i S. Š.. Ne zna da li je M. išta platio od toga, a zna da je on u međuvremenu preminuo.

Svjedok P. L. je u svom iskazu u bitnom naveo da je angažovao okrivljenog da mu izvede građevinske radove na kući i to prvi sprat, kao i na još jednoj kući koja je trebalo da bude samo prizemlje površine 120m2. Okrivljeni je imao svoje radnike koji su radili sa njim. Dogovor između njega i optuženog je bio da mu K. izgradi kuću po sistemu ključ u ruke i to za cijenu od 330 eura po 1 m2. Optuženi je počeo sa radovima u novembru 2007. godine i radio do početka februara 2008. godine. Optuženom je platio iznos od 80.000 eura u više rata od 19.11.2007. godine do kraja februara 2008. godine i to je na ruke jer isti nije imao svoju firmu niti žiro račun. Od dogovorenog posla optuženi je završio radova, a ostatak para svjedoku nikad nije vratio.

Svjedok R. V. je u svom iskazu u bitnom naveo da on, kao izvršni direktor firme „T. s.“, zna da je optuženi u ovoj firmi uzeo robu u vrijednosti od 13.573,73 eura na odloženo plaćanje i da mu je to omogućio prodavac i računopolagač K. Š., koji je zbog toga firmi „T. s.“ na ime duga optuženog platio iznos od 10.300,00 eura, a ostatak je ostao dužan firmi. Oštećeni je firmi, na ime pomenutog duga, platio 5.000,00 eura dana 03.04.2010.godine, zatim 5.000,00 eura dana 04.05.2010. godine i iznos od 300,00 eura dana 03.09.2010. godine.

Svjedok Š. S. je u bitnom naveo da je u naznačenom periodu bio suvlasnik firme "T. s.". Zna da je optuženi i prije ovog slučaja uzimao robu i da su za tu robu garantovali J. Đ. i Đ. A.. Jednog dana, a prije ovog događaja, Đ. i Đ. su mu rekli da više ne mogu da garantuju za K. jer je isti zapao u finansijsku krizu. Međutim, kako svjedok ističe, par dana nakon toga K. je došao da uzme robu, međutim on mu je nije dao. Onda je K. Š. rekao da mu to treba dozvoliti i da će on-K. da garantuje za istu. Svjedoku je poznato da je K. platio iznos od 10.000,00 eura na ime dijela predmetnog duga, kao i da mu je poznato da je postojala neka priča da će za ovu robu da plati izvjesni D. M., te da je P. Đ. pregovarao sa D. oko toga, ali da, koliko je njemu poznato, dug do januara 2013. godine, tj.dok je on bio suvlasnik, nije plaćen.

Svjedok Đ. J. je u svom iskazu u bitnom naveo da o konkretnom događaju nema nikakvih saznanja, ali da K. E. poznaje tako što je u jednom kratkom periodu bio jedan od suvlasnika u „T. s.“ i da ga je znao kao nekog ko nije mnogo pouzdan, mada mu je jednom dao da uzme robu na odloženo u vrijednost od nekih 10.000,00 ili 15.000,00 eura i da je to optuženi uspio da vrati.

Svjedok Đ. A. je u svom iskazu izjavio da je u periodu kada je optuženi uzeo robu u “T. s.“ bio jedan od suvlasnika, da mu je poznato da je K. par puta uzimao robu kod njih i da je on- Đ. A. garantovao za tu robu, a to je sve bilo prije ovog događaja. K. je platio kompletan iznos duga, bilo je malo zategnuto, ali je platio. Misli da je vrijednost tog duga bila 15.000 eura. Kada je izlazio iz preduzeća zvao ga je S. i pitao da li i dalje garantuje za E. da uzme robu, međutim svjedok mu je rekao da više ne garantuje za njega, a nije htio dalje da garantuje jer je i prvog puta vidio da je optuženi u problemima i da teško plaća.

Svjedok P. Đ. u svom iskazu u bitnom je naveo da je u 2007.godini u „T. s.“ postojalo 4 vlasnika-Š. S., Đ. J., Đ. A. i on. Optuženog ne poznaje lično, ali mu je poznato da je u firmi uzeo robu na odloženo plaćanje, kao i da je prije spornog događaja takođe uzimao robu koju je platio. Što se tiče konkretnog slučaja svjedok navodi da je K. Š. bio zadužen za prodaju robe i kada je optuženi tražio da uzme robu na odloženo, K. je pitao ostale suvlasnike da li to smije da mu dozvoli, kao i da je Š. S. tražio da K. garantuje za optuženog da će ovaj uredno platiti za uzetu robu. Obzirom na to da optuženi svoj dug nije platio, K. Š. je pod pritiskom od strane S. Š. podigao kredit i platio onoliko koliko je E. dugovao.

Svjedok M. A. je u svom iskazu u bitnom naveo da o predmetnom događaju ne zna ništa, a da okrivljenog poznaje zato što mu je radio nešto na kući i zna da je istovremeno K. radio i na kući L. P.. Svjedok je naveo da je on lično materijal za kuću kupovao u „K.“ i da je "K." platio 10.000 - 15.000 eura.

Iz otpremnica br. ... od 15.12.2007. godine, br ... od 17.12.2007. godine, br ... od 19.12.2007. godine, br. ... od 21.12.2007. godine, br. ... od 22.12.2007. godine, br. ... od 24.12.2007. godine, br. ... od 25.12.2007. godine, br. ... od 27.12.2007. godine, br. ... od 25.12.2007. godine, br. ... od 27.12.2007. godine, br. ... od 29.12.2007. godine i br ... od 29.12.2007. godine, proizilazi da je u periodu od 15.12.2007. godine do 29.12.2007. godine okrivljeni K. E. u firmi „T. s.“ uzeo robu-građevinski materijal u ukupnoj vrijednosti od 13.573,57 eura.

Iz nalaza i mišljenja vještaka finansijske struke K. Š od 06.09.2010. godine utvrđeno je da ukupna vrijednost preuzete robe od strane okrivljenog, od firme „T. s“ DOO u Baru, u periodu od 15.12.2007. godine do 29.12.2007. godine, po cijenama u vrijeme preuzimanja, iznosi 13.573,57 eura, te da okrivljeni nije platio svoj dug.

Iz nalaza i mišljenja vještaka finansijske struke K. Š. od 20.09.2011. godine utvrđeno je da K. Š., za okrivljenog K. E., na ime duga firmi "T. s." doo Bar platio iznos od 10.300 eura, i to dana 28.02.2009. godine iznos od 300 eura, dana 03.04.2009. godine iznos od 5.000 eura i dana 04.05.2009. godine iznos od 5.000 eura.

Iz izvoda iz kaznene evidencije UP CB Bar br. ... od 12.09.2013. godine i br. ... od 31.06.2010. godine proizilazi da okrivljeni nije evidentiran u kaznenim evidencijama CB Bar.

Svim provedenim dokazima u toku postupka, sud je ocijenio da nije dokazano da je optuženi izvršio krivično djelo koje mu je stavljeno na teret.

Naime, tokom postupka je nesporno utvrđeno da je optuženi u periodu od 15.12.do 29.12.2007. godine, od firme "T. s." preuzeo robu bliže opisanu u izreci presude u vrijednosti 13.573,57 eura i da mu je tu robu predao K. Š. koji je radio u ovom preduzeću kao računopolagač, zatim da je između optuženog i oštećenog K. bilo dogovoreno da optuženi K. ovu robu plati do 31.12.2007.godine. Optuženi nikada nije platio ovu robu, pa je onda oštećeni K., s obzirom da je garantovao pred vlasnicima da će optuženi platiti robu, izmirio dug prema firmi i to u iznosu od 10.300 eura. Ovakvo utvrđeno činjenično stanje nesporno proizilazi kako iz odbrane okrivljenog, tako i iz iskaza saslušanog svjedoka oštećenog, te ostalih provedenih dokaza tokom postupka. Naime, okrivljeni u svojoj odbrani nije sporio činjenicu da je uzeo navedenu robu na odloženo plaćanje i da je trebalo da robu plati u dogovorenom roku, ne sporeći činjenicu da ovu robu nije platio. Ukupna i tačna vrijednost uzete robe utvrđena je na osnovu otpremnica kao i nalaza i mišljenja vještaka finansijske struke K. Š. od 06.09.2010. godine, koji nalaz je sud cijenio kao jasan, stručan i objektivan i kao takvom mu je poklonio vjeru. Dakle, nesumnjivo je utvrđeno, kako iz iskaza optuženog, tako i iz iskaza oštećenog i svih saslušanih svjedoka, da je optuženi u pomenutoj firmi uzeo robu u gore navedenom iznosu, da mu je tu robu predao oštećeni K. Š. lično i da ovu robu optuženi nikad nije platio.

Optuženom je stavljeno na teret da je u periodu od 15.12.2007. godine pa do 29.12.2007. godine u Baru, u namjeri da sebi pribavi protivpravnu imovinsku korist, lažnim prikazivanjem činjenica, doveo u zabludu oštećenog K. Š. iz Bara, i time ga naveo da na štetu svoje imovine nešto učini, na način što je lažno prikazujući oštećenom svoju namjeru da kupljenu robu plati do 31.12.2007. godine, sa njim zaključio usmeni ugovor o kupovini predmetne robe, pri unaprijed stvorenoj namjeri da preuzetu robu ne plati, pa je robu odmah preuzeo, a ugovorenu obavezu nije nikad izvršio, i na taj način pribavio sebi, a na štetu oštećenog, protivpravnu imovinsku korist u iznosu od 13.573,57 eura.

Krivično djelo prevare može se izvršiti samo sa direktnim umišljanjem, koji obuhvata svijest o navodjenju na činjenje ili nečinjenje kao i svijest da se to čini dovodjenjem ili održavanjem pasivnog subjekta u zabludi. Kada je riječ o svijesti kao elementu direktnog umišljaja treba imati u vidu da kod krivičnog djela prevare nije dovoljna samo predstava o svim obilježjima krivičnog djela, već je potreban još jedan subjektivni elemenat, a to je namjera da se na taj način sebi ili drugom pribavi protivpravna imovinska korist. Prema tome, treba se utvrditi da postoji namjera pribavljanja sebi protivpravne imovinske koristi. Namjera, kao i druge subjektivne okolnosti utvrđuje se posredno preko objektivnih okolnosti, tj.na osnovu ponašanja izvršioca, radnji koje je preduzeo i svih okolnosti pod kojima su te radnje preduzete.

Okrivljeni je u svojoj odbrani istakao da nije imao namjeru bilo koga da prevari, već je zapao u finansijsku krizu iz kojeg razloga nije bio u mogućnosti da plati ovaj dug. Dalje je u svojoj odbrani naveo da je, da bi otplatio ovaj dug, prodao jedan plac izvjesnom D. M. i da je D. po tom ugovoru o kupoprodaji bio u obavezi da za kupljeni plac preuzme dug okrivljenog prema firmi „T. s.“, ali da je D. u međuvremenu umro tako da dug nije otplaćen.

Po mišljenju suda u konkretnom slučaju nije dokazano da je optuženi postupao sa prevarnom namjerom. Ovo posebno kod činjenice da je optuženi, a kako to proizilazi iz iskaza svjedoka Š., Đ., Đ. i P., i prije ovog spornog događaja u pomenutoj firmi uzimao robu, građevinski materijal, na odloženo plaćanje i da je istu platio. Tako su svjedoci Đ. i Đ. saglasno izjavili da je optuženi prethodno uzimao robu na odloženo plaćanje i da je vrijednost te robe bila oko 10.000 - 15.000 eura, i da je tu robu u konačnom platio, iako je to plaćanje bilo "malo zategnuto", kako je naveo svjedok Đ., jer je optuženi bio u problemima i teško plaćao. Prema tome, iz iskaza ovih svjedoka se utvrđuje da je i u periodu koji je prethodio ovom konkretnom slučaju, optuženi uzimao robu na odloženo plaćanje, da je u pitanju bila roba veće vrijednosti, odnosno da se radilo o iznosu od 10.000-15.000 eura, i da je optuženi, i pored teškoća koje je imao, ipak isplaćivao robu u cjelosti. Da kod optuženog u momentu uzimanja robe nije postojala namjera da bilo koga prevari i na taj način sebi pribavi protivpravnu imovinsku korist, a koja namjera mora postojati da bi se govorilo o prevari, utvrđuje se iz odbrane optuženog, koja je potvrđena i saglasnim izjavama svjedoka Š. S. i svjedoka oštećenog K. Š., da je on, da bi otplatio ovaj dug, prodao jedan plac izvjesnom D. M. i da je D. po tom ugovoru o kupoprodaji bio u obavezi da za kupljeni plac preuzme dug okrivljenog prema firmi „T. s.“, ali da je D. u međuvremenu umro tako da dug nije otplaćen. Činjenica je da optuženi nije sudu dostavio predmetni kupoprodajni ugovor, ali se iz iskaza oštećenog, kao i iz iskaza svjedoka Š. utvrđuje da je bilo pregovora o tome da će D. M. da preuzme dug. I svjedok Š. i oštećeni su naveli da se optuženi dogovarao sa gazdama da će D. M. da preuzme dug. Prema tome, da je optuženi postupao sa prevarnom namjerom u trenutku kada je uzimao robu, ne bi naknadno pokušavao da iznađe način da plati ovu robu. Zastupnik optužbe nije sudu pružio nijedan dokaz iz kojeg bi se nesumnjivo moglo zaključiti da je optuženi u trenutku zaključenja usmenog kupoprodajnog ugovora postupao u namjeri da sebi pribavi protivpravnu imovinsku korist niti da je lažno prikazao oštećenom svoju namjeru da će kupljenu robu da plati do pomenutog datuma. Optuženi je nesporno uzeo pomenutu robu i istu nije platio, ali provedenim dokazima nije utvrđeno postojanje njegove namjere da uzetu robu ne plati, već je do toga došlo, po mišljenju suda, iz razloga što je zapao u finansijsku krizu i nije imao mogućnosti da istu robu plati. Svjedok Š. S. je u svom iskazu, između ostalog, izjavio da su mu Đ. A. i Đ. J. rekli da više neće da garantuju za K. jer je isti zapao u finasijsku krizu. Dakle, procjenjujući objektivne okolnosti i ponašanje optuženog, sud smatra da nijednim provedenim dokazom nije utvrđeno da je postupao sa inkriminisanom namjerom, a prevarna namjera predstavlja bitno obilježje ovog krivičnog djela.

Činjenica je da je svjedok P. naveo da je optuženog angažovao da mu izvede radove na kući i da mu je isplatio iznos od 80.000 eura u više rata, počev od 19.11.2007. godine do kraja februara 2008. godine i to je na ruke. Međutim, ova činjenica sama za sebe ne dokazuje da je optuženi, u konkretnom slučaju koji mu je stavljen na teret, postupao sa prevarnom namjerom u trenutku preuzimanja robe. Tokom postupka je nesporno utvrđeno, jer to proizilazi iz iskaza svih saslušanih svjedoka, da se optuženi bavio građevinskim radovima, te da je u istom vremenskom periodu radio na izgradnji kuća kod više lica. Optuženi je od "T. s." uzimao robu i u ranijem periodu, koju je nakon izvjesnog vremena, platio. Nesporno je da je optuženi bio zapao u finansijsku krizu, ali da je uspijevao da izmiri svoje obaveze. Imajući sve ovo u vidu, ne može se nesumnjivo zaključiti da optuženi u konkretnom slučaju, a prilikom preuzimanja robe, nije imao namjeru da tu robu plati, jer njegovo prethodno ponašanje u poslovanju sa "T. s." ne ukazuje na to.

Takođe, optužnicom je stavljeno na teret optuženom da je lažnim prikazivanjem činjenica doveo u zabludu oštećenog i time ga naveo da na štetu svoje imovine nešto učini, odnosno da sa optuženim zaključi usmeni kupoprodajni ugovor vezano za građevinski materijal. Međutim, nesporno je da je građevinski materijal optuženi kupio od preduzeća "T. s.", a ne od K. Š., a da mu je K., kao radnik ovog preduzeća, samo predao robu. Kasnije je oštećeni K., s obzirom da optuženi nije platio uzeti materijal, pod pritiskom svojih gazda, isplatio iznos od 10.300 eura "T. s.". Prema tome, ovo znači da optuženi, u trenutku zaključenja ugovora i uzimanja robe, apsolutno nije naveo oštećenog K. "da na štetu svoje imovine nešto učini", s obzirom da je K. tek naknadno, nakon više od godinu dana, počeo da isplaćuje dug koji optuženi ima prema "T. s.". Prema tome, svijest i namjera optuženog apsolutno nije bila usmjerena na to da K. navede da učini nešto štetno na račun svoje imovine, kako mu je to stavljeno na teret optužnicom.

Prema tome, u postupku nije dokazano da je okrivljeni postupao sa prevarnom namjerom koja predstavlja bitno obilježje krivičnog djela, po ocjeni suda u predmetnom slučaju radi se o gradjanskopravnom odnosu, a ne o krivičnom djelu prevare iz čl. 244 st. 3 u vezi sa st.1 Krivičnog zakonika zbog čega je sud okrivljenog oslobodio od optužbe.

Iskaz svjedoka M. A. sud je cijenio ali je našao da isti nije od značaja za donošenje odluke u ovoj pravnoj stvari.

Na osnovu čl.239 st. 3 ZKP-a oštećeni K. Š. je radi ostvarivanja imovinsko pravnog zahtjeva upućen na parnicu jer je sud donio presudu kojom je okrivljenog oslobodio od optužbe.

Odluka o troškovima krivičnog postupka zasniva se na odredbi čl. 230. st.1 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude.

OSNOVNI SUD U BARU

Dana 04 .11.2013.godine
ZAPISNIČAR, S U D I J A
Ana Stanišić Aleksandra Leković
PRAVNA POUKA:Protiv ove presude može se izjaviti žalba Višem sudu u Podgorici u roku od 15 (petnaest) dana od dana prijema pismenog otpravka. Žalba se predaje ovom sudu u dva primjerka.