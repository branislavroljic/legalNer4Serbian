U IME CRNE GORE
K.br.83/2019
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog S.I., koga po službenoj dužnosti brani P.M., advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužilaštva u Podgorici Kt.br. 88/19 od 16.08.2019.godine, koju je na ročištu povodom odlučivanja o sporazumu o priznanju krivice zastupala Milić Suzana - državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 17.10.2019. godine, donio je
P R E S U D U
Optuženi:

I.S., od oca B. i majke B., rođene V., rođen .... godine u Đ... - Republika K..., sa prebivalištem u P... - V...R... br...., državljanin republike K..., oženjen, otac osmoro djece, pismen, lošeg imovnog stanja,
KRIV JE
Zato što je:

U maju 2019. godine, u Podgorici, svjestan svoga djela čije je izvršenje htio, neovlašćeno radi prodaje držao opojnu drogu marihuanu- supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/18 od 28.06.2018. godine), proglašena za opojnu drogu, na način što je opojnu drogu marihuanu, koja je bila zapakovana u tri velika pakovanja od plastične kese i folije, dva veća ručno pravljena zamotuljka od plastične kese i petnaest malih ručno pravljenih zamotuljaka od folije, ukupne neto mase 2675,246 grama, koja mu je služila za dalju prodaju, držao na skrovitom mjestu, u svojoj kući do 22.05. 2019. godine, nakon čega je istu odnio kod optužene H.G., kako ista ne bi bila pronađena, a koju opojnu drogu su ovlašćeni policijski službenici pronašli prilikom pretresa kuće optužene G.H. dana 22.05.2019. godine
- čime je izvršila krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36 , 42, 45 i 46. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku
O S U Đ U J E
Na kaznu zatvora u trajanju od 1 (jedne) godine i 4 (četiri) mjeseca.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, da na ime sudskog paušala Višem sudu u Podgorici na broj žiro računa 832-7113-04, uplati iznos od 100,00€, te da na ime nagrade branioca po službenoj dužnosti P.M., advoka iz P..., uplati iznos od 1573,00 € na račun budžeta Crne Gore broj 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 88/19 od 16.08.2019. godine, optuženom S.I., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 11.10.2019. godine, Više Državno tužilaštvo dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 17.10.2019.godine, sud je pročitao dokaze predložene optužnicom i to: Službenu zabilješku Uprave policije Centra bezbjednosti Podgorica Ku.br. 461/19 od 01.06.2019. godine, potvrdu o ulaženju u stan i dugih prostorija Uprave policije Centra bezbjednosti Podgorica Ku.br. 461/19 od 01.06.2019. godine, zapisnik o pretresanju stana i drugih prostorija Uprave policije Centra bezbjednosti Podgorica Ku.br. 461/19 od 01.06.2019. godine, potvrdu o privremeno oduzetim predmetima Uprave policije Centra bezbjednosti Podgorica Ku.br. 461/19 od 01.06.2019. godine, Izvještaj o kriminalističko-tehničkom pregledu lica mjesta Uprave policije Centra bezbjednsoti Podgorica Ku.br. 461/19 od 01.06.2019. godine, izvještaj o hemijskom vještačenju Forenzičkog centra u Danilovgradu broj 2148/19 od 21.06.2019. godine, pročitao Zapisnik Kt.(sp) br. 123/19, Zapisnik o pregovaranju Kt.(sp) br. 123/19 i Sporazum o priznanju krivice Kt.(sp) br. 123/19 svi od 11.10.2019. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Sud je u izreci presude precizirao radnju izvršenja krivinog djela na način kako je to predstavljeno u izreci pesude, pri tom ne izlazeći iz okvira člana I zaključenog sporazuma o priznanju krivice, a koje činjenice nesumnjivo proizilaze iz dokaza pročitanih na ročištu za razmatranje sporazuma i priznanju optuženog.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 1 (jedne) godine i 4 (četri) mjeseca srazmjerna stepenu krivice optuženog i težini počinjenog krivičnog djela. Naime, po ocjeni ovog suda, priznanje optuženog za izvršeno krivično djelo, izraženo iskreno kajanje i prihvatanje krivice za izvršeno krivično djelo, njegove lične prilike, da je otac osmoro djece, predstavljaju naročito olakšavajuće okolnosti koje opravdavaju ublažavanje kazne zatvora ispod zakonom propisanog minimuma za predmetno krivično djelo, nalazeći da će se ovako odmjerenom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Kako je optuženi oglašen krivim, sud ju je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka i to: na ime nagrade braniocu po službenoj dužnosti iznos od 1573,00 €, na ime paušala Višem državnom tužilaštvu u Podgorici iznos od 100,00€, te na ime sudskog paušala Višem sudu u Podgorici iznos od 100,00€, sve u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 17.10. 2019.godine
Zapisničar S U D I J A
Novčić Slobodanka Tabaš Predrag
DN-a:

- VDT-u
- Optuženom
- Branocu optuženog
- UIKS-u