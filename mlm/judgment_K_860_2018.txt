K. br. 860/18
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog O. P. zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, zaključenog između državne tužiteljke D. I. Đ., okrivljenog O. P. i njegovog branioca adv. D. M., dana 22.02.2019. godine donio je
P R E S U D U
Okrivljeni:

O. P., JMB xxxxxxxxxxxxx, od oca Ž. i majke N., rođene P., rođen xx.xx.19xx. godine na Ct, sa prebivalištem u Pg – ul. S. J. P. br. x, državljanin Crne Gore, razumije crnogorski jezik, koji je i njegov jezik, student, neoženjen, bez djece, pismen, završio srednju školu, lošeg imovnog stanja, ranije neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 17.09.2018. godine, oko 17 časova, u bulevaru Š. D. G., Glavni grad Pg, svjestan svog djela čije izvrešenje je htio, znajući da je isto zabranjeno, neovlašćeno držao vatreno oružje, na način što je, bez oružnog lista izdatog od strane nadležnog organa, a suprotno čl. 5 st. 2 i čl. 33 st. 1 Zakon o oružju, držao revolver marke "I.N.A" (Brazil), kalibar 32S&W long fab. broja 169382, koji je odbacio prilikom dolaska Interventne jedinice CB Podgorica,
- čime je izvršio krivično djelo nedozvoljeno držanje oružja i eksplozvinih materija iz čl. 403 st. 1 Krivičnog zakonika Crne Gore.

Pa ga sud za navedeno krivično djelo primjenom  čl. 4 st. 2, čl. 32, čl. 36a i čl. 42 st. 1 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 3 (tri) mjeseca koja će se izvršiti tako što će okrivljeni istu izdržavati u prostorijama u kojima stanuje.

Okrivljeni ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija.

Ukoliko okrivljeni jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, sud će odrediti da ostatak kazne zatvora izdrži u Zavodu za izvršenje krivičnih sankcija.

Na osnovu čl. 75 Krivičnog zakonika Crne Gore prema okrivljenom se izriče:

MJERA BEZBJEDNOSTI
ODUZIMANJE PREDMETA
Oduzima se od okrivljenog revolver marke "I.N.A" (Brazil), kalibar 32S&W long fab. broja 169382, kao predmet upotrijebljen u izvršenju krivičnog djela.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1569/18 od 27.12.2018. godine okrivljenom O. P. stavljeno je na teret da je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 20.02.2019. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni O. P. u vrijeme, mjesto i na način opisan u izreci ove presude učinio krivično djelo nedozvoljeno držanje oružje i eksplozivnih materija iz čl. 403 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog izeđu stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o licu mlađe životne dobi, koji je lošeg imovnog stanja, njegov raniji život i s tim u vezi raniju neosuđivanost, te njegovo držanje poslije učinjenog krivičnog djela izraženo kroz priznanje krivice i iskreno kajanje, dok otežavajućih okolnosti nije bilo. Lične prilike, raniji život okrivljenog i njegovo držanje posle učinjenog djela i po ocjeni ovog suda upućuju na zaključak da će se kaznom zatvora koju će osuđeni izdržavati u prostorijama u kojima stanuje ostvariti svrha kažnjavanja iz čl. 32 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Na osnovu čl. 75 Krivičnog zakonika Crne Gore, sud je okrivljenom izrekao mjeru bezbjednosti oduzimanje predmeta, odnosno revolvera marke "I.N.A" (Brazil), kalibar 32S&W long fab. broja 169382, s obzirom na to da se radi o predmetu upotrijebljenom u izvršenju krivičnog djela.

Imajući u vidu da je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati iznos od 30,00 eura, koji iznos se odnosi na ime sudskog paušala kao dijela troškova krivičnog postupka, a koji je odmjeren shodno trajanju i složenosti postupka i imovnom stanju okrivljenog.

Sa izloženog, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 22.02.2019. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja