K br.372/14
U IME CRNE GORE
OSNOVNI SUD U BARU, kao prvostepeni krivični, sudija Aleksandra Leković, sa zapisničarom Anom Stanišić, u krivičnom predmetu okrivljenog G.Z.zbog produženog krivičnog djela nedozvoljeno držanje oružja i eksplozivnih materija iz čl.403 st.3 u vezi sa st.1 u vezi sa čl.49 Krivičnog zakonika, po optužnici Osnovnog državnog tužilaštva u Baru Kt. br. 77/13 od 21.06.2013. godine, nakon održanog glavnog javnog pretresa u prisustvu zastupnika optužbe zamjenika kod Osnovnog državnog tužilaštva Nusrete Arapović, okrivljenog i njegovog branioca L.M., advokata iz Ulcinja, dana 27.04.2015. godine donio je i javno objavio

P R E S U D U
Okrivljeni
G.Z., JMBG ......, od oca DŽ. i majke S., rođene S., rođen ........godine u V., S., Opština U., oženjen, otac dvoje djece, završio srednju školu, nezaposlen, govori albanski jezik, razumije crnogorski, državljanin Crne Gore, osuđivan presudom Opštinskog suda u Ulcinju K br. 97/85 od 17.12.1986.godine, zbog krivičnog djela iz čl. 157 st. 1 KZ SRCG, izrečena uslovna osuda- 3 mjeseca zatvora uslovno na 2 godine; presudom Osnovnog suda u Ulcinju K br. 44/93 od 21.05.1993.godine, za krivično djelo iz čl. 203 st. 1 KZ RCG, izrečena uslovna osuda- 4 mjeseca zatvora uslovno na 1 godinu i presudom Osnovnog suda u Ulcinj K br. 18/96 od 13.03.1996.godine, zbog krivičnog djela iz čl. 240 st. 1 i čl. 194 st. 1 KZ RCG-izrečena uslovna osuda- 7 mjeseci zatvora uslovno na 2 godine.

Na osnovu čl. 373 st.1 tač. 1 ZKP-a
OSLOBAĐA SE OD OPTUŽBE
Da je :

1.Dana 06.02.2013.godine, oko 16,30, u svom PMV marke VW "P." reg. oznaka UL - AK - ..... u naselju Ratac u Baru, svjestan svog djela i htio je njegovo izvršenje, neovlašćeno nosio na javnom mjestu veću količinu municije - 250 metaka za lovačku pušku kalibra 12 mm, koja municija se može nabaviti samo na osnovu oružnog lista, postupajući suprotno odredbi čl. 11 st. 1 i čl. 24 Zakona o oružju;
2. Dana 15.04.2013.godine u svojoj porodičnoj kući u selu V. u U., svjestan svog djela i htio je njegovo izvršenje, suprotno odredbi čl. 10 a st. 2 Zakona o oružju, neovlašćeno držao veću količinu oružja i to: tri lovačke puške marke "Benelli" kalibra 12 mm, ser. br. 138501/A92354, ser. br. C216254/F044079 i ser br. A91358/C04076-96;
-čime bi učinio produženo krivično djelo-nedozvoljeno držanje oružja i eksplozivnih materija iz čl.403 st.3 u vezi st.1 u vezi čl.49 Krivičnog zakonika Crne Gore.

- Jer djelo za koje je optužen po zakonu nije krivično djelo.

Troškovi krivičnog postupka padaju na teret budžeta Crne Gore.

O b r a z l o ž e n j e
Optužnicom Osnovnog državnog tužilaštva u Baru Kt.br. 77/13 od 21.06.2013. godine, koja je precizirana na glavnom pretresu dana 21.11.2013. godine, stavljeno je na teret okrivljenom izvršenje krivičnog djela bliže opisanog u izreci presude.

Okrivljeni je u svojoj odbrani u prethodnom postupku u bitnom naveo da je dana 06.02.2012.godine krenuo svojim putničkim motornim vozilom marke "P" reg. ozn. UL AK ..... iz Ulcinja prema Baru, gdje je trebalo da preuzme sina kojem se auto pokvarilo, kod tunela "Sozina". Negdje oko 16,30 časova kada je stigao u Sutomore, blizu hotela "Inex", zaustavila ga je policija i tom prilikom su tražili njegova dokumenta. On je prethodno dao ličnu kartu i saobraćajnu dozvolu da bi produžio registraciju, pa prilikom kontrole nije posjedovao dokumenta, što je saopštio policiji. Potom su policajci izvršili pretres njegovog vozila i prilikom pregleda unutrašnjosti vozila, na zadnjem sjedištu su našli paket u kojem je bila lovačka municija ukupno 250 patrona cal 12 mm, koje je kupio toga dana u Ulcinju u prodavnici "Lovac", u kojoj se prodaje lovačka municija. Lovačka municija koja je nađena u njegovom vozilu može se kupiti u svakoj prodavnici gdje se kupuje lovačka municija i prilikom kupovine nije potrebno prikazati oružni list kao dokaz da posjeduje lovačko oružje. Dalje je naveo da posjeduje tri lovčake puške, a njegovi sinovi takođe posjeduju tri lovčake puške, koje puške su oni kupili 2012.godine i za iste imaju uredno izdate oružne listove, a on za puške koje su njegovo vlasništvo imao je izdate oružne listove za držanje i nošenje, međutim rok važenja tih oružnih listova je bio istekao. U vrijeme kada je policija kod njega pronašla lovčaku municiju nije imao nijedan oružni list koji je bio ovjeren od strane policije i koji bi važio u vrijeme kontrole, odnosno dana 06.02.2013.godine. Policija je municiju koju je našla u njegovom vozilu oduzela i izdala mu potvrdu, nakon čega su ga priveli u stanicu gdje je dao izjavu. Nije znao da mu je za lovačku municiju koja je nađena u njegovom vozilu trebao oružni list, jer se ta municija može kupiti bez oružnog lista u svakoj prodavnici gdje se kupuje municija, a on je municiju koja mu je oduzeta kupio za svoje potrebe, jer je lovac i živi od lova, bavi se organizovanjem lova za Italijane i posjeduje 15 kerova, a član je lovačkog društva za uzgoj i zaštitu divljači u Ulcinju. Takođe, dana 16.04.2013. godine ga je pozvao inspektor K.A., koji radi u UP PJ Bar ispostava Ulcinj, i zatražio da puške donese u Upravu policije, pa je tog dana odnio tri puške, za koje je posjedovao oružane listove, u Ispostavu Ulcinj, kojom prilikom je dobio potvrdu o privremeno oduzetim predmetima, koju je i potpisao.Takođe tog dana su od njega oduzeti i oružani listovi. Na glavnom pretresu od 21.10.2013.godine ostajući pri ovoj odbrani izjasnio se da se ne osjeća krivim i dodao da se bavi lovom, i da je profesionalni vodič, tako da je znao da mu je potreban oružni list kako za municiju tako i za lovačke puške. Za predmetne puške je imao oružane listove koji su mu bili istekli, kao i za municiju. Nakon što mu je oduzeto oružje i municija, pokušao je da preda sva potrebna dokumenta policiji za produženje lovačkih listova, kojom prilikom su mu u policiji saopštili da to ne može dok se ne završiti postupak u Baru. Na glavnom pretresu dana 10.06.2014.godine ostao je pri prethodnim odbranama i istako je da se ne osjeća krivim, dodajući da važeće oružne listove nije imao kako na dan kada je u saobraćaju kontrolisan od strane policije, tako i na dan kada su od njega oduzete tri lovačke puške. Na glavnom pretresu dana 05.12.2014.godine je naveo da je municiju kupio tog dana kada ga je policija zaustavila, to je bilo 2013.g., a ne 2012.g i kupio je u prodavnici u Ulcinju koja se zove "Lovac" gdje se inače prodaje municja. Prilikom kontrole, policiji nije pokazao ni ličnu kartu, ništa od dokumenata jer je u tom trenutku produžavao registraciju za vozilo. Nije kod sebe imao oružane listove tako da ih nije ni pokazao policiji. Takođe i u policiji su im rekli da nisu imali formulare za oružni list i da čekaju malo da će im kad izadju ti formulari izdati oružni lsit, te da će dati jedan jedinstveni oružni list. Oružje je donio u policiju, a nije policija dolazila u njegovu kuću. Prilikom predaje oružja dostavio je i oružne listove. Za lovačku municiju ne treba imati oružni list za lov na ptice, u svakoj prodavnici se lovčaka muncijia može kupiti bez oružnog lista, čak ni u zakonu ne stoji da se lovačka municija može samo na osnovu oružnog lista kupovati. Jedino lovačka municija za svinje se kupuje uz oružni list i ličnu kartu.

U dokaznom postupku sud je proveo sledeće dokaze: saslušani su svjedoci K.A., Ć.N., F.N.i K.A., pročitana je potvrda UP PJ Bar bez broja, od 06.02.2013.godine o privremeno oduzetim predmetima izdata na ime G.Z., dopis MUP UP PJ Ulcinj br. 22-220-18 od 11.02.2013.godine; potvrda UP PJ Bar - Ispostava Ulcinj, bez broja o privremeno oduzetim predmetima od, 15.04.2013.godine izdatu na ime G.Z., izvršen je uvid u oružni list br. 03532 izdat dana 14.02.2006.godine na ime G.Z.od OB Ulcinj, oružni list br. 03518 izdat dana 11.11.2005.godine na ime G.Z.od OB Ulcinj i uvid u oružni list br. 8/91 izdat dana 04.03.1996.godine na ime G.Z.od OB Ulcinj, pročitan je izvještaj o balističkom vještačenju Forenzičkog centra grupe za balistička ispitivanja, br. 1645/13 od 06.06.2013.godine, dopis ODT Bar Kt br. 77/13 od 11.11.2013.godine; dopis ODT Ulcinj TU br. 291/13 od 12.11.2013.godine, akt Područnog organa za prekršaje Bar br.667/2013 od 12.11.2013.godine, dopis UP Ispostava Ulcinj br. 19-220/15 -1299/2 od 09.04.2015.godine i izvod iz ke za okrivljenog MUP UP OB Ulcinj 72 broj 03-245/1201/02 od 16.09.2013.godine.

Svjedok K.A., policijski službenik u OB Ulcinj, je u svom iskazu na glavnom pretresu dana 10.06.2014. godine naveo da je okrivljenog upoznao postupajući po zamolnici kolega iz CB Bar, kada su prema istom preduzeli radnje oduzimanje lovačkih pušaka i to on i kolega Ć.. Zatražili su od okrivljenog G.da u OB Ulcinj donese svoje lovačke puške i oružne listove. Okrivljeni je postupio po njihovom nalogu, došao u OB Ulcinj, predao im lovačke puške i oružne listove, a oni su okrivljenom predali potvrdu o privremeno oduzetim predmetima. Puške i oružne listove su dostavili kolegama u Baru na dalju nadležnost, a koliko mu je poznato te puške su nakon ovoga dostavljene Forenzičkom centru Danilovgrad na vještačenje. O ovim preduzetim radnjama su sačinili službene zabilješke. Na glavnom pretresu dana 05.02.2015. godine je pojasnio da su dobili dopis od kolege iz Bara da je G.Z.bio zaustavljen negdje u Baru i dobili su dopis da ga pozovu i da im G.donese odredjene puške kojima su oružani listovi istekli. Zvali su Gjonija, isti im je donio puške, a te puške su u dogovoru sa tužiocem iz Bara poslali na vještačenje. Nakon oduzimanja ovih lovačkih pušaka obratili su se Upravnim poslovima koji su ih obavijestili da je istekla važnost tih oružanih listova.

Svjedok Ć.N. je u svom iskazu naveo da okrivljenog G.poznaje jer je i on rođen u Ulcinju. Negdje 2013.godine, pomagao je kolegi K.da postupi po zahtjevu CB Bar, u vezi sa lovačkim puškama i municijom za okrivljenog Z.. Tom prilikom su pozvali Z. koji je donio lovačke puške u stanicu, kao i oružne listove. Okrivljenom su potom izdali potvrdu, a poznato mu je da su te puške dostavljene Forenzičkom centru radi vještačenja. Poslije vještačenja, puške su vraćene Filijali za upravne poslove Odeljenja bezbjednosti Ulcinju. Misli da je okrivljeni uz puške donio i oružane listove.

Svjedok F.N.je u svom iskazu naveo da se sjeća da je radio sa kolegom Kujovićem kod hotela "Inex" i da su zaustavili jedno vozilo. Išao je kod vozača da uzme dokumenta i u tom momentu je na zadnjem sjedištu vozila primijetio da ima lovačke municije. Pitao ga je da li ima papire za tu municiju, okrivljeni je rekao da nema kao i da treba da ide do tunela do naplatne rampe da preda municiju nekom lovcu. Okrivljenog su priveli u stanicu policije i uz potvrdu su oduzeli municiju i sačinili službenu zabilješku o tome. Rekli su mu da dostavi papire za municiju. On je navodno rekao da je kupio u prodavnici "Lovac" u Baru ranije negdje i rekao je da će da dostavi papire za to. Municija je bila upakovana u original kutijama, odnosno u fabričkom pakovanju. Municija se nalazila na podu između prednjeg i zadnjeg sjedišta i nije bila pokrivena ničim. Okrivljeni mu nije precizirao kada ih je kupio, samo zna da mu je rekao da ih je kupio u prodavnici "Lovac". Čini mu se da je rekao da ih je ranije kupio.

Svjedok K.A. je u svom iskazu naveo da je vlasnik lovačke prodavnice „T.“. Konkretno se ne može sjetiti kada je okrivljeni kod njih kupovao lovačku municiju, jer kod njih svakodnevno dolaze ljudi za municiju i kupuju. Procedura je da ko god ima oružni list za držanje i nošenje lovačkog oružja ima pravo da kupuje lovačku municiju za kalibar za koji posjeduje isprave. Poznaje G.Z.ja, to je cijela lovačka porodica. On i njegova braća često kupuju municiju za lovačko oružje kod njih, kao i njegovi sinovi. Dalje je naveo da nikome ne smije prodavati municiju bez validnog oružnog lista. Kada mu je pokazan račun br.12/13 naveo je da je to je račun njihove firme, a ovaj račun je izdao neko od njihovih radnika. Što se tiče broja računa 12/13 pojasnio je da je moguće da je u pitanju 2012.godina, a da je račun br.13 iz te 2012.godine. Kod njih na računima ide prvo godina, prvi broj je broj godine, a drugi broj je broj računa. Dužni su da MUP-u dostavljaju podatke na njihov zahtjev i vode evidenciju koja se nalazi u njihovim prostorijama. Misli da kod njih postoji evidencija za 2013.godinu. Za svaki komad oružja koji se proda pošalje se prijava policiji, ali se o prodatoj municiji ne obavještava policija, ali moraju voditi evidenciju. U evidenciju se unose podaci o nosiocu oružnog lista, broj oružnog lista i broj komada municije koje je lice kupilo.

Iz potvrde UP PJ Bar bez broja, od 06.02.2013.godine o privremeno oduzetim predmetima, izdatu na ime G.Z., utvrđuje se da su OPS od G.Z.ja iz Ulcinja dana 06.02.2013.godine, oduzeli paket sa 10 kutija metaka, pakovanje od po 25 metaka marke "Nobel speed", kalibra 12 mm.

Iz dopisa MUP UP PJ Ulcinj br. 22-220-18 od 11.02.2013.godine je utvrđeno da G.Z.posjeduje sledeće lovačko oružje: lovačku pušku marke BENELLI, fab.br. 138501/A92354, kal.12 mm, oružni list reg.br. 8, izdat 15.02.1991.godine, sa rokom važenja do 15.02.1996.godine; lovačku pušku marke BENELLI, fab.br. C216254/F044079, kal.12 mm, oružni list reg.br. 120, izdat 11.11.2005.godine, sa rokom važenja do 11.11.2010.godine i lovačku pušku marke BENELLI, fab.br. A91358/CO4076-96, kal.12 mm, oružni list reg.br. 8, izdat 14.02.2006.godine, sa rokom važenja do 14.02.2011.godine.

Iz potvrde UP PJ Bar - Ispostava Ulcinj, bez broja o privremeno oduzetim predmetima od, 15.04.2013.godine, izdatu na ime G.Z.utvrđuje se da su OPS od G.Z.ja privremeno oduzeli: lovačku pušku marke "Benelli" kalibar 12 mm fab. br. 138501/A92354 i oružni list reg. br. 8/91 izdat 15.02.1991.godine; lovačku pušku marke "Benelli" kalibar 12 mm fab. br. C216254/F044079 i oružni list reg. br. 120/05 od 11.11.2005.godine; i lovačku pušku marke "Benelli" kalibar 12 mm fab. br. 191358/C04076-96 i oružni list reg. br. 8/06 izdat 14.02.2006.godine.

Uvidom u oružni list ser. br. 03532 izdat dana 14.02.2006.godine na ime G.Z.od OB Ulcinj broj 8/06 utvrđuje se da je isti izdat dana 14.02.2006.godine za lovačku pušku " Benelli" fab. br. 191358/C04076-96 na ime G.Z.ja, te da je u pitanju oružani list za držanje i nošenje oružja.

Uvidom u oružni list ser. br. 03518 izdat dana 11.11.2005.godine na ime G.Z.od OB Ulcinj je utvrđeno da je istom izdat oružni list za 11.11.2005.godine za lovačku pušku " Benelli" fab. br. C216254/F044079 na ime G.Z.ja, te da je u pitanju oružani list za držanje i nošenje oružja.

Uvidom u oružni list br. 8/91 izdat dana 04.03.1996.godine na ime G.Z.od OB Ulcinj utvrđuje se da je isti izdat dana 04.03.1996.godine za lovačku pušku " Benelli" fab. br. 138501/A92354 izdat na ime G.Z.ja, sa rokom važenja 10 godina.

U izvještaju o balističkom vještačenju Forenzičkog centra grupe za balistička ispitivanja br. 1645/13 od 06.06.2013.godine je navedeno da su na vještačenje dostavljene: lovačka puška, poluautomatska, marke „Benelli“, model 121SL80, kal.12, fab.br.138501 (u naredbi za vještačenje je navedeno da je puška ser.br. 138501/A92354); zatim lovačka puška, poluautomatska, marke „Benelli“, model RAFFAELLO-121, kal. 12, fab.br.F044079 (u naredbi za vještačenje je navedeno da je puška ser.br.C216254/F044079) i lovačka puška, poluautomatska, marke „Benelli“, model 121SL80, kal.12, fab.br.A91358 ( u naredbi za vještačenje je navedeno da je ser.br. 131358/C04076-96, što nema nikakve veze sa očitanim fab.brojem). U izvještaju je dalje navedeno da su dostavljene lovačke puške funkcionalne i u skladu sa tehničkim karakteristikama predviđenim za ovu vrstu oružja.

U dopisu UP Ispostava Ulcinj br. 19-220/15 -1299/2 od 09.04.2015.godine je navedeno da je Filijala za upravno unutrašnje poslove u Ulcinju, shodno aktu ODT-a u Baru Kt br. 77/13 od 21.06.2013.godine, a na osnovu čl.114 stav 1 i 196 stav 1 i 2 Zakona o opštem upravnom postupku i čl.49 Zakona o oružju donijela rješenje o privremenom oduzimanju od lica G.Z.na JMBG 1508961223013 sledećeg vatrenog oružja: oružje marke BENELLI, model RAFFAELO, fab.br. F044079, kal. ( rješenje broj 19-UPI-220/13/3857/10 od 17.09.2013.godine), oružje marke BENELLI, model SL-80 SERIES 121, fab.br. A91358, KAL.12 mm (rješenje broj 19-UPI-220/13/3858/7 od 17.09.2013.godine) i oružje marke BENELLI, model SL-80 SERIES 121, fab.br. 138501, kal.12 mm (rješenje broj 19-UPI-220/13/3856/5 od 17.09.2013.godine). Navedeno je da su u konkretnom slučaju ispunjeni uslovi iz čl.49 Zakona o oružju i oružje je privremeno oduzeto do okončanja krivičnog postupka.

Iz izvoda iz KE za okrivljenog MUP UP OB Ulcinj 72 broj 03-245/1201/02 od 16.09.2013.godine je utvrđeno da je osuđivan presudom Opštinskog suda u Ulcinju K br. 97/85 od 17.12.1986.godine, zbog krivičnog djela iz čl. 157 st. 1 KZ SRCG, izrečena uslovna osuda- 3 mjeseca zatvora uslovno na 2 godine; presudom Osnovnog suda u Ulcinju K br. 44/93 od 21.05.1993.godine, za krivično djelo iz čl. 203 st. 1 KZ RCG, izrečena uslovna osuda- 4 mjeseca zatvora uslovno na 1 godinu i presudom Osnovnog suda u Ulcinj K br. 18/96 od 13.03.1996.godine, zbog krivičnog djela iz čl. 240 st. 1 i čl. 194 st. 1 KZ RCG-izrečena uslovna osuda- 7 mjeseci zatvora uslovno na 2 godine. Prema tome, okrivljenom G.Z.ju je stavljeno na teret da je dana 06.02.2013.godine, oko 16,30, u svom PMV marke VW "Polo" reg. oznaka UL - AK - 222 u naselju Ratac u Baru, neovlašćeno nosio na javnom mjestu veću količinu municije - 250 metaka za lovačku pušku kalibra 12 mm, koja municija se može nabaviti samo na osnovu oružnog lista, postupajući suprotno odredbi čl. 11 st. 1 i čl. 24 Zakona o oružju kao i da je dana 15.04.2013.godine u svojoj porodičnoj kući u selu V. u U., suprotno odredbi čl. 10 a st. 2 Zakona o oružju, neovlašćeno držao veću količinu oružja - tri lovačke puške marke "Benelli" kalibra 12 mm, ser. br. 138501/A92354, ser. br. C216254/F044079 i ser br. 131358/C04076-96.

Tokom postupka je nesporno utvrđeno da je okrivljeni nosio 250 metaka za lovačku pušku kalibra 12 mm u svom vozilu dana 06.02.2013.godine kada je zaustavljen i kontrolisan od strane policije. Takođe nesporno je utvrđeno i da je u svojoj porodičnoj kući dana 15.04.2013.godine držao tri lovačke puške i to pušku marke "Benelli" kalibra 12 mm, ser. br. 138501/A92354; pušku marke "Benelli" kalibra 12 mm ser. br. C216254/F044079 i pušku marke "Benelli" kalibra 12 mm ser br. A91358/C04076-96, kojima je rok važenja oružnog lista istekao. Navedeno prozilazi iz odbrane okrivljenog, iskaza svjedoka i pismenih dokaza izvedenih na glavnom pretresu.

Naime, uvidom u oružane listove koje glase na ime okrivljenog nesporno je utvrđeno da je okrivljeni za lovačke puške bliže opisane pod tč.2 izreke presude imao izdate oružane listove koji su svi bili izdati od OB Ulcinj i to: oružani list za držanje i nošenje oružja, ser. br. 03532 koji je izdat dana 14.02.2006.godine na njegovo ime za lovačku pušku "Benelli" fab. br. 191358/C04076-96, zatim oružni list za držanje i nošenje oružja ser. br. 03518 izdat dana 11.11.2005.godine na ime njegovo ime od OB Ulcinj za lovačku pušku "Benelli" fab. br. C216254/F044079, te oružni list br. 8/91 izdat dana 04.03.1996.godine na njegovo ime od OB Ulcinj za lovačku pušku "Benelli" fab. br. 138501/A92354 sa rokom važenja 10 godina.

Radnja izvršenja krivičnog djela koje se okrivljenom stavlja na teret jeste izrada, prodaja, nabavljanje, razmjena, nošenje ili držanje vatrenog oružja, municije ili eksplozivnih materija. Radnje se moraju preduzeti neovlašćeno, a šta predstavlja "neovlašćeno" propisano je Zakonom o oružju (Sl. RCG br. 94/2004 i Sl. list CG br. 49/2008, 20/2011 i 40/2011).

Iz Zakonskog određenja proizilazi da krivično djelo iz čl. 403 KZ-a spada u krivična djela sa tzv. blanketnom dispozicijom čiji opis radnje nije u potpunosti dat u Krivičom zakoniku, već upućuje na primjenu Zakona o oružju, kojim je između ostalog propisano pod kojim uslovima se oružje i municija mogu nabavljati i držati. Zakon o oružju je oružje razvrstao u četiri kategorije, a lovačko oružje je svrstano u kategoriju "B" (član 10). Zakonom je zabranjeno nabavljanje, držanje i nošenje oružja "B" kategorije, bez odgovarajuće isprave o oružju. Međutim, fizičko lice može nabaviti i držati oružje na osnovu odobrenja Ministarstva unutrašnjih poslova i ako mu se izda oružani list za držanje, sa određenim rokom važenja oružanog lista. Takođe je Zakonom utvrđena obaveza za Ministarstvo unutrašnjih poslova da vodi evidenciju o izdatim odobrenjima za nabavku oružja i municije i izdatim oružanim listovima za držanje oružja (član 69). Istim Zakonom je propisan i prekršaj za fizičko lice koje nabavi ili drži ili nosi oružje kategorije "B" bez odgovarajuće isprave o oružju.

Odredbama Zakona o oružju je predviđeno da fizičko lice može nabaviti i držati oružje "B" kategorije, ako mu prethodno Ministarstvo unutrašnjih poslova izda odobrenje za nabavku oružja, a onda i oružani list za držanje istog. Kod navedenog, po ocjeni ovog suda, pod neovlašćenim držanjem oružja kao obilježje krivičnog djela iz čl. 403 KZ-a, može se smatrati držanje oružja za koje prethodno nije bilo izdato odobrenje za njegovu nabavku i oružani list za držanje oružja.

Na suprot tome, radnjom držanja oružja za koju je bio izdat oružani list čiji je rok važenja istekao, a za koji nije donijeto rješenje o njegovom oduzimanju, ostvaruju se obilježja prekršaja iz čl. 72 st 1 tač. 1 Zakona o oružju, jer se u tom slučaju ima smatrati da se oružje drži "bez odgovarajuće isprave o oružju" u smislu zakonskog opisa prekršaja iz pomenute zakonske odredbe, s obzirom da su za navedene lovačke puške okrivljenom bili izdati oružani listovi za njihovo držanje i nošenje.

Prema tome, polazeći od iznijetog, kao i kod utvrđenih činjenica, a to je da je okrivljeni držao predmetne lovačke puške, bliže opisane u tač. 2 izreke presude, nakon isteka važenja oružanih listova za njihovo držanje, a nesporno je utvrđeno da je imao uredno izdate oružane listove od strane OB Ulcinj, čija važnost je istekla što je nesporno utvrđeno iz dopisa MUP-a UP PJ Ulcinj od 11.02.2013.godine, a za koje oružje i oružane listove prethodno nije bila donijetla Odluka o njihovom oduzimanju u Upravnom postupku, ovaj sud zaključuje da u radnjama okrivljenog G.Z.ja nijesu ostvarena obilježja krivičnog djela - nedozvoljeno držanje oružja i eksplozivnih materija koje mu je stavljeno na teret. Takođe, vezano za činjenicu da je u vozilu okrivljenog pronađeno 250 komada lovačke municije, za lovačku pušku 12 mm i s obzirom da se radi o lovačkoj municiji koja odgovara predmetnim puškama, po mišljenju suda i u ovom slučaju se radi o prekršaju iz čl. 72 st. 1 tač. 1 Zakona o oružju, jer su okrivljenom predmetni oružani listovi, čija je važnost bila istekla, bili izdati i za držanje i za nošenje oružja, a municiju je shodno čl. 24 Zakona o oružju je mogao nabaviti na osnovu izdatog oružanog lista. Sa svega navedenog sud je okrivljenog oslobodio od optužbe da je počinio produženo krivično djelo - nedozvolje držanje oružja i eksplozivnih materija iz čl. 403 st. 3 u vezi st.1 KZ u vezi sa čl. 49 Krivičnog zakonika CG i to primjenom čl. 373 st. 1 tač. 1 ZKP-a nalazeći da djelo za koje je optužen nije krivično djelo.

Naime, iz dopisa Uprave policije Ispostava Ulcinj, kome se sud obratio za dostavljanje podataka da li su donosili rješenje u upravnom postupku o oduzimanju lovačkih pušaka ili oružnih listova okrivljenog, utvrđeno je da je Uprava donijela tri rješenje o privremenom oduzimanju predmetnih lovačkih pušaka, i to sva tri dana 17.09.2013.godine, te da su postupali shodno aktu ODT-a u Baru Kt br. 77/13 od 21.06.2013.godine. Obzirom da je optužnica protiv okrivljenog podnjeta dana 21.06.2013.godine utvrđeno je da rješenja o privremenom oduzimanju lovačkih pušaka okrivljenom nisu prethodno donijeta, odnosno nijesu donijeta prije datuma koji je stavljen kao datum izvršenja krivičnog djela, već nakon podizanja optužnice u ovom postupku, i to upravo zbog ovog krivičnog djela za koje mu je sada suđeno.

Sud je precizirao dispozitiv optužnice pod tač. 2 i to vezano za serijski broj jedne od puškaka marke "Benelli" kalibra 12 mm. Naime, u optužnici je navedeno da jedna puška ima ser. br. 131358/CO4076-96. Međutim, očigledno je da se radi o lovačkoj puški marke "Benelli" fab. br. A91358/CO4076-96, a što proizilazi i iz dopisa MUP-a Filijale za Upravne unutrašnje poslove Ulcinj od 11.02.2013.godine, kao i iz izvještaja o balističkom vještačenju br. 1645/13 u kojem je navedeno da im je na vještačenje dostavljena, između ostalih, i lovačka puška marke "Benelli", čiji je fab. br. A91358, dok je uvidom u oružani list za predmetnu lovačku pušku, koji je izdat dana 14.02.2006.godine, naveden fab. br. 191358/C04076-96. S obzirom da ovaj oružani list ima reg. br. 8 i da je izdat dana 14.02.2006.godine, a što se u svemu poklapa sa dopisom Uprave policije OB Ulcinj od 11.02.2013.godine, a da se fabrički broj razlikuje u prvoj cifri, to je za sud nesporno da se radi lovačkoj pušci fab. br. A91358/CO4076-96, pa je u tom dijelu i precizirao izreku presude.

Odluka o troškovima krivičnog postupka zasniva se na odredbi čl. 230. st.1 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude
OSNOVNI SUD U BARU

Dana 27.04.2015. godine
Zapisničar S U D I J A
Ana Stanišić Aleksandra Leković
PRAVNA POUKA:Protiv ove presude može se izjaviti žalba Višem sudu u Podgorici u roku od 15 (petnaest) dana od dana prijema pismenog otpravka. Žalba se predaje ovom sudu u dva primjerka.

DNA:- 1 x spisi
-1 x okrivljenom
-1 x branilac L.M., advokat iz U.

-1 x Odt