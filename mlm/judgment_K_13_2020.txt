K.br. 13/20
U IME CRNE GORE
VIŠI SUD U PODGORICI, kao prvostepeni krivični po sudiji Kovačević Vesni, uz učešće namještenika Vukašinović Milene kao zapisničara, u predmetu protiv optuženog V.M., koga brani Mićović Danilo, advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore, po optužnici Višeg državnog tužilaštva u Podgorici Kt.br. 277/19 od 22.02.2020. godine, koju je na ročištu povodom odlučivanja o sporazumu o priznanju krivice zastupa Begović Tatjana, državni tužilac u VDT-u u Podgorici, nakon donesenog rješenja o usvajanju sporazuma o priznanju krivice od 12.06.2020. godine, dana 15.06.2020. godine, donio je
P R E S U D U
Optuženi:

V. M., zvani Manca, JMBG ……… od oca D. i majke A. rođene S. , rođen …………. godine u Podgorici, sa prebivalištem u Podgorici – …………., državljanin Crne Gore, završio srednju gradjevinsku školu, gradjevinski tehničar, zaposlen u igraonici “S.”, koja se nalazi u Podgorici u Njegoševoj ulici broj 49, neoženjen, srednjeg imovnog stanja, ranije osuđivan presudom Osnovnog suda u Kotoru K.109/13 od 16.05.2013. godine zbog krivičnog djela teško djelo protiv bezbjednosti javnog saobraćaja iz čl. 348 st.3 u vezi čl. 339 st.3 u vezi st. 1, kojom je utvrđena novčana kazna u iznosu od 1.200,00 eura, presudom Višeg suda u Podgorici K.br. 262/06 od 26.05.2010. godine, zbog krivičnog djela neovlašćena proizvodnja držanje i stavljanje u promet opojnih droga iz čl. 300 st.1 KZ CG, kojom je utvrdjena kazna zatvora u trajanju od 2 (dvije) godine i presudom Višeg suda u Podgorici K.br. 256/02 od 23.04.2004. godine, zbog krivičnog djela neovlašćena proizvodnja držanje i stavljanje u promet opojnih droga iz čl. 245 st.1 KZ kojom je utvrdjena kazna zatvora u trajanju od1 (jedne) godine.

Kriv je

Što je:

Dana 13.12.2019. godine u Podgorici, u igraonici “S.” u Njegoševoj ulici broj 49
neovlašćeno radi prodaje držao opojnu drogu marihuanu-supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (“Sl. list CG” br. 41/18 od 28.06.2018. godine), iako je bio svjestan svog djela i htio njegovo izvršenje, na način što je opojnu drogu marihuanu držao u jednoj papirnoj kutiji u kojoj se nalazilo 8 PVC pakovanja kao i jednoj plastičnoj kutiji u kojoj se nalazilo 6 PVC pakovanja, sa opjnom drogom marihuanom, ukupne količine 16,679 grama, koju opojnu drogu su ovlašćeni službeni CB Podgorica pronašli i oduzeli, a koja opojna droga je bila namijenjena daljoj prodaji.

- čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore.

Pa sud okrivljenog V.M. primjenom citiranih zakonskih odredbi, te odredbi čl. 4 st. 2, 5, 13, 15, 32, 36,39, 42 Krivičnog zakonika Crne Gore, te odredbi čl. 226, 229, 303 i 374 Zakonika o krivičnom postupku,
O S U Đ U J E
Na kaznu zatvora u trajanju od 2 (dvije) godine i 2 (dva) mjeseca.

Optuženom se, kao sporedna kazna, izriče novčana kazna u iznosu od 2.000,00€ (dvije hiljade eura), koju je dužan platiti u roku od 3 (tri) mjeseca po pravosnažnosti presude na račun Budžeta Crne Gore broj 832-7113-04, a ukoliko novčanu kaznu ne plati u navedenom roku, ista će se zamijeniti kaznom zatvora, tako što će se za svakih započetih 25 €(dvadeset pet eura) novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

Na osnovu čl. 75 st. 1 u vezi čl. 300 st. 7 Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana ukupne mase 16,679 grama koja se ima uništiti po pravosnažnosti presude.

Obavezuje se optuženi da na ime troškova krivičnog postupka uplati iznos od 50,00€ na ime paušala, na račun Vrhovnog državnog tužilaštva Crne Gore, broj 832-1187-31, kao i iznos od 50,00€ na ime paušala Višem sudu u Podgorici, a sve u roku od 15 dana po pravosnažnosti presude.

O b r a z l o ž e nj e
Optužnicom Višeg Državnog tužilaštva u Podgorici Kt.br. 277/19 od 22.01.2020. godine optuženom V. M., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore.

Dana 10.06.2020.godine, zastupnik optužbe je dostavio sudu sporazum o priznanju krivice, zapisnik o pregovaranju i zapisnik o priznanju krivice optuženog.

Na ročištu za razmatranje sporazuma, održanom dana 12.06.2020. godine, zastupnik optužbe je izjavio da su branilac i optuženi predložili da se zaključi sporazum o priznanju krivice, što je od strane VDT-a prihvaćeno, nakon čega se pristupilo pregovaranju, o čemu je sačinjen zapisnik o pregovaranju, zapisnik o saslušanju optuženog i njegovo priznanje krivice, kao i sporazum o priznanju krivice, a što je dostavljeno sudu, što su optuženi i njegov branilac potvrdili.

Iz sadržine zapisnika o pregovaranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom V. M. za krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore, stavljeno mu na teret optužnicom VDT u Podgorici Kt.br. 277/19 od 22.01.2020. godine, izrekne kaznu zatvora u trajanju od 2 (dvije) godine i 2 (dva) mjeseca i novčanu kaznu u iznosu od 2.000,00 (dvijehiljade) eura, koju je dužan platiti u roku od 3 (tri) mjeseca po pravosnažnosti presude na račun Budžeta Crne Gore broj 832-7113-04, a ukoliko novčanu kaznu ne plati u navedenom roku, ista će se zamijeniti kaznom zatvora, tako što će se za svakih započetih 25 (dvadeset pet) eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci, te mjeru bezbjednosti oduzimanja predmeta kojom će se od optuženog oduzeti opojna droga marihuana ukupne mase 16,679 grama, a koja droga se ima uništiti po pravosnažnosti presude, kao i da optuženi V. M. na ime troškova krivičnog postupka uplati iznos od 50,00€ na ime paušala, na račun Vrhovnog državnog tužilaštva Crne Gore, broj 832-1187-31, kao i iznos od 50,00€ na ime paušala Višem sudu u Podgorici, a sve u roku od 15 dana po pravosnažnosti presude.

Optuženi i njegov branilac su izjavili da pomenuti sporazum jeste njihov sporazum i da od istog nijesu odustali.

Iz sadržine dokaza koji se nalaze u spisima predmeta i koji su predloženi optužnicom: Službene zabilješke Uprave policije CB Podgorica Ku.br. 1161/19 od 13.12.2019. godine, tri potvrde Uprave policije CB Podgorica Ku.br. 1161/19 od 13.12.2019. godine o privremeno oduzetim predmetima na ime V.M., Izvještaja Forenzičkog centra Danilovgrad o hemijskom vještačenju broj 4813/19 od 15.01.2020. godine sa fotodokumentacijom broj 17/03-4-2537/2576 od 13.12.2019. godine, sud zaključuje da je državni tužilac pružio dovoljno dokaza o krivici optuženog V.M., kojim dokazima je potvrđeno njegovo priznanje, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je prihvatio sporazum o priznanju krivice.

Odlučujući o visini kazni za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznama prihvatljiv jer se u konkretnom slučaju radi o optuženom koji je ranije osudjivan za istovrsno krivično djelo, ali je cijenio činjenicu da je svojim priznanjem i zaključenjem sporazuma o priznanju krivice, doprinio ekonomičnom i brzom okončanju krivičnog postupka, pa je po ocjeni suda kazna zatvora u trajanju od 2 (dvije) godine i 2 (dva) mjeseca, i sporedna novčana kazna u iznosu od 2.000,00 € (dvije hiljade eura), koja će se, ukoliko optuženi istu ne plati u roku od 3 mjeseca po pravosnažnosti presude zamijeniti kaznom zatvora, tako što će se za svaki započetih 25 eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci, srazmjerne stepenu krivice optuženog i težini počinjenog krivičnog djela, te da će se istima postići svrha kažnjavanja iz čl. 32 Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2 Krivičnog zakonika Crne Gore.

Shodno čl. 75 st. 1 u vezi čl. 300 st. 7 Krivičnog zakonika Crne Gore sud je od optuženog oduzeo opojnu drogu marihuana ukupne mase 16,679 grama koja se ima uništiti po pravosnažnosti presude, budući da za ove predmete zakon predviđa obavezno oduzimanje.

Kako je optuženi oglašen krivim, sud ga je shodno čl. 226 i 229 Zakonika o krivičnom postupku, obavezao da uplati iznos od 50,00€, na ime paušala na račun Vrhovnog državnog tužilaštva Crne Gore broj 832-1187-31, kao i iznos od 50,00€ na ime paušala Višem sudu u Podgorici, a sve u roku od 15 dana po pravosnažnosti presude.

Sa izloženog, a shodno odredbi čl. 303 st.1 i 2 i 374 Zakonika o krivičnom postupku, odlučeno je kao u izreci presude.

ZAPISNIČAR SUDIJA,
Vukašinović Milena, s.r. Kovačević Vesna, s.r.

PRAVNA POUKA:

Protiv ove presude je dozvoljena žalba samo ako presuda nije u skladu sa zaključenim sporazumom.

Za tačnost otpravka
Tvrdi i ovjerava
__________________