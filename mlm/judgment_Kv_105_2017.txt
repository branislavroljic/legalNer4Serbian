Kv.br.105/17
U IME CRNE GORE
VIŠI SUD U PODGORICI, po predsjedniku vanraspravnog vijeća, sudiji Suzani Mugoši, uz učešće savjetnika Borka Lončara, u krivičnom predmetu protiv okrivljenog R. E. zbog krivičnog djela neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika Crne Gore, po optužnici Višeg državnog tužilaštva u Podgorici Kt.br. 181/17 od 07.02.2017.godine, koju je na ročištu povodom odlučivanja o sporazumu o priznanju krivice zastupao državni tužilac u Višem državnom tužilaštvu Lepa Medenica, nakon pravosnažnosti rješenja o usvajanju sporazuma o priznanju krivice, dana 20.02.2017. godine, donio je
P R E S U D U
Optuženi:

R. E., zv."E." JMBG ..., od oca . i majke., rođene .j, rođen ., sa prebivalištem u U., naselje ., državljanin Crne Gore, neoženjen, nezaposlen, bez djece, ugostitelj, pismen, završio srednju turističku školu, srednjeg imovnog stanja, u pritvoru po rješenju sudije za istragu Višeg suda u Podgorici Kri.br.351/16 od 16.12.2016.godine,
KRIV JE
Zato što je:

Dana 14.12.2016.godine, oko 18.00 časova, na putnom pravcu Podgorica – Ulcinj, opština Bar, neovlašćeno radi prodaje držao i neovlašćeno na drugi način stavio u promet opojnu drogu marihuanu – supstancu proglašenu za opojnu drogu Pravilnikom o utvrdjivanju spiska droga, psihotropnih supstanci i bilja koje se može koristiti za proizvodnju droga (“Sl.list CG” br.56/12 od 09.11.2012.godine), iako je bio svjestan da postupa neovlašćeno i protivpravno, pa je to i htio, na način što je navedenog dana u vozilu marke “VW Bora” registarskih oznaka ..., kojim je upravljao, na putnom pravcu Podgorica – Ulcinj, dok se na mjestu suvozača nalazio M. M., okrivljeni istom dao – poklonio jedan mali zamotuljak od najlonske providne kese sa opojnom drogom marihuanom ukupne mase 5,264 grama, dok je u motoru vozila držao sakriveno jedno veće pakovanje od najlon kese oblijepljeno selotejp trakom mase 959,16 grama, koju opojnu drogu su prilikom zaustavljanja i kontrole vozila i lica u mjestu Čeluge – opština Bar, pronašli ovlašćeni policijski službenici, pretresom vozila u motoru istog i istu oduzeli, a koja je bila namijenjena daljoj neovlašćenoj prodaju, dok je manji zamotuljak sa opojnom drogom pronadjen kod M. M.u njegovom donjem vešu i isti je oduzet,
-čime je izvršio krivično djelo - neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore,
pa ga sud primjenom članova 4 stav 2, 32, 36, 42, 45 st.1 tač. 3 , 46 st. 1 tač.3 i čl.51 Krivičnog zakonika CG, te članova 303 st.1, 226, 229 i 374 Zakonika o krivičnom postupku
OSUĐUJE
Na kaznu zatvora u trajanju od 7 (sedam) mjeseci kao glavnu i sporednu kaznu - novčanu kaznu u iznosu od 3.000,00 € (trihiljadeeura), koju je dužan platiti u roku od 2 (dva) mjeseca po pravosnažnosti ove presude donijete na osnovu sporazuma o priznanju krivice i to na račun budžeta Crne Gore broj 832 - 7113 - 04, a ako je ne plati u tom roku, sud će navedenu novčanu kaznu zamijeniti kaznom zatvora, tako što će za svakih započetih 25,00 € (dvadesetpeteura) novčane kazne odrediti jedan dan kazne zatvora, s tim da kazna zatvora ne može biti duža od jedne godine.

U izrečenu kaznu zatvora okrivljenom se uračunava vrijeme provedeno u pritvoru od 14.12.2016.godine od 18.00 časova do pravosnažnosti ove presude, odnosno do dana kada po istoj stupi na izdržavanje kazne.

Na osnovu čl. 226 i 229 ZKP, sud obavezuje okrivljenog R. E. da na ime paušala uplati iznos od 100,00 eura Višem državnom tužilaštvu u Podgorici u roku od 15 dana od dana pravosnažnosti presude i to na račun Vrhovnog državnog tužilaštva br.832-1187-31.

Na osnovu čl. 75 st.1 i 300 st.7 Krivičnog zakonika Crne Gore sud okrivljenom R.E.izriče:

MJERU BEZBJEDNOSTI - ODUZIMANJE PREDMETA
Od okrivljenog R.E. ima se oduzeti opojna droga - marihuana ukupne težine 964,424 grama, koja opojna droga se po pravosnažnosti presude ima uništiti.

Protiv ove presude žalba se može izjaviti samo ukoliko ista nije u skladu sa zaključenim sporazumom o priznanju krivice i to Apelacinom sudu Crne Gore, a preko ovog suda.

O b r a z l o ž e nj e
Optužnicom Višeg državnog tužilaštva u Podgorici Kt.br.181/16 od 07.02.2017.godine, okrivljenom R. E. stavljeno je na teret izvršenje krivičnog djela - neovlašćena proizvodnja, držanje i stavljanje u promet opojnih droga iz čl.300st.1 KZ CG.

Dana 07.02.2017.godine državni tužilac u Višem državnom tužilaštvu u Podgorici Lepa Medenica dostavila je ovom sudu zajedno sa predmetnom optužnicom i sporazum o priznanju krivice Kt.br.181/16 od 02.02.2017.godine, kao i zapisnik o pregovaranju stranaka Kt.br.181/16 od 02.02.2017.godine, te zapisnik o saslušanju okrivljenog i priznanju krivice Kt.br.181/16 od 02.02.2017.godine.

Na ročištu za razmatranje sporazuma, održanom dana 17.02.2017.godine, sud je pročitao dokaze predložene optužnicom, i to: službenu zabilješku Uprave policije CB Bar od 14.12.2016.godine, potvrdu Uprave policije - SKP - Odsjek za borbu protiv droge - Grupa V 47/4 broj 240/16-4/1192 od 14.12.2016.godine o privremeno oduzetim predmetima na ime R. E., potvrdu Uprave policije - SKP - Odsjek za borbu protiv droge - Grupa V 47/4 broj 240/16-4/1190 od 14.12.2016.godine o privremeno oduzetim predmetima na ime M. M., izvještaje Forenzičkog centra Danilovgrad o hemijskom vještačenju br.4872/16 od 11.01.2017.godine, fotodokumentaciju koja je sastavni dio izvještaja Forenzičkog centra Danilovgrad o hemijskom vještačenju br.4872/16 od 11.01.2017.godine i izvod iz registra kaznenih evidencije Ministarstva pravde na ime okrivljenog KE.br.20/2017.

Iz sadržine izvedenih dokaza na koje je okrivljeni i njegov branilac nijesu imali primjedbe, proizilazi da je Viši državni tužilac pružio dovoljno dokaza o krivici okrivljenog R.E., pa sud, a nakon što je u svemu prihvatio sporazum o priznanju krivice, utvrđuje da je optuženi u vrijeme i na način opisan u izreci presude izvršio krivično djelo - neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika Crne Gore, pa ga je oglasio krivim.

Prilikom odlučivanja o izboru vrste krivične sankcije i njene visine, a shodno čl. 42 st.1 KZ CG, koja je utvrđena za okrivljenog u skladu sa sporazumom o priznanju krivice zaključenog između stranaka, sud je našao da je predlog stranaka u vezi sa izrečenom krivičnom sankcijom - kaznom zatvora, kao glavnom kaznom, u trajanju od 7 (sedam) mjeseci i sporednom kaznom - novčanom kaznom od 3.000,00€ (trihiljadeeura) prihvatljiv i u skladu sa interesima pravičnosti, a sankcija odgovara svrsi izricanja krivičnih sankcija. Naime, odmjeravajući navedenu krivičnu sankciju, sud je istu ublažio po visini a shodno čl. 45 i 46 KZ CG, našavši prethodno da u odsustvu otežavajućih okolnosti (sud nije cijenio kao otežavajuću okolnost to što okrivljeni kao maloljetnik ima jednu osudu), olakšavajuće okolnosti koje je utvrdio na strani optuženog da je u potpunosti priznao izvršenje predmetnog djela, da je riječ o mladom čovjeku, te vrsti i količini droge, predstavljaju naročito olakšavajuće okolnosti i takve su prirode da će se u konkretnom slučaju i sa ublaženom kaznom postići svrha kažnjavanja predviđena čl.32 KZ CG, a u okviru opšte svrhe krivičnih sankcija iz čl.4 st.2 KZ CG.

Kako je okrivljeni oglašen krivim, sud ga je shodno čl. 226 i 229 ZKP obavezao da na ime paušala uplati iznos od 100,00 eura i to Višem državnom tužilaštvu u Podgorici, a na račun Vrhovnog državnog tužilaštva u roku od 15 dana od dana pravosnažnosti presude.

Na osnovu čl. 75 st.1 i 300 st.7 Krivičnog zakonika Crne Gore sud je okrivljenom R.E. izrekao mjeru bezbjednosti - oduzimanje predmeta i to opojne droge - marihuane ukupne težine 964,424 grama, a koja droga se ima uništiti nakon pravosnažnosti presude.

Na osnovu izloženog, a shodno odredbi čl.303 st.1 ZKP, odlučeno je kao u izreci presude.

VIŠI SUD U PODGORICI
Dana 20.02.2017.godine.

ZAPISNIČAR PREDSJEDNIK VIJEĆA-SUDIJA
Borko Lončar, s.r. Suzana Mugoša, s.r.

Tačnost otpravka ovjerava
ovlašćeni namještenik suda
________________________