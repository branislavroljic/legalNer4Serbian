K br. 484/13
U IME CRNE GORE
Osnovni sud u Baru, prvostepeni krivični sud, sudija pojedinac Dragan Mrdak, uz učešće namještenika suda zapisničara Amire Muslić, u krivičnom predmetu protiv okrivljenog F. M. iz B., zbog krivičnog djela - gradjenje objekta bez građevinske dozvole iz čl. 326 a Krivičnog zakonika, rješavajući po optužnom predlogu Osnovnog državnog tužilaštva iz Bara Kt br. 708/13 od 30.10.2013. godine, nakon održanog usmenog glavnog i javnog pretresa, u prisustvu savjetnice ODT-a iz Bara S. B., okrivljenog F. M. i njegovog branioca advokata D. H., dana 05.08.2014. godine, donio je i javno objavio:

P R E S U D U
Okrivljeni F. M., JMBG, od oca M. i majke S., rođene K., rodjen B. P., stalno nastanjen u S., dip. ekonomista, oženjen, otac dvoje djece, dobrog imovnog stanja, neosuđivan,
na osnovu čl. 373 st. 1.tač.2. Zakonika o Krivičnom postupku Crne Gore.

OSLOBAĐA SE OD OPTUŽBE
Kojom je predstavljeno da je:

Neutvrdjenog dana u toku mjeseca oktobra 2013.godine u naselju M. II, u Sutomoru, Opština Bar, svjestan svog djela i htio njegovo izvršenje, na kat. parceli br. -/3 KO S., započeo gradjenje gradjevinskog objekta površine 130 m2, spratnosti Su+P+1+PK, na način što je ozidao suteren, prizemlje i sprat i izašalovao AB ploču nad spratom, bez prethodno pribavljene gradjevinske dozvole, protivno odredbama čl. 69 Zakona o uredjenju prostora i izgradnji objekata ("Sl list CG" br. 51/08),
- čime bi izvršio krivično djelo - gradjenje objekta bez gradjevinske dozvole iz čl. 326 a Krivičnog zakonika,
- jer nije dokazano da je izvršio krivično djelo za koje je optužen.

Troškovi krivičnog postupka padaju na teret budžetskih sredstava Crne Gore.

O b r a z l o ž e nj e
Optužnim predlogom ODT-a, iz Bara, Kt. br.708/13 od 30.10.2013.godine, optužen je F. M. iz B., da je izvršio krivično djelo gradjenje objekta bez gradjevinske dozvole iz čl. 326 a Krivičnog zakonika.

Glavni pretres je održan i zaključen dana 05.08.2014. godine u prisustvu savjetnice ODT-a iz Bara S. B., okrivljenog F. M. i njegovog branioca advokata D. H.

U završnoj riječi savjetnica ODT-a iz Bara je ostala pri podnijetom optužnom predlogu. Predložila je sudu da okrivljenog oglasi krivim i da mu izrekne adekvatnu krivičnu sankciju.

Okrivljeni F. M. u svojoj odbrani sa glavnog pretresa od 11.03.2014.godne u bitnom je istakao da ne priznaje djelo i krivicu, a kuću koja se nalazi u mjestu S., je dobio od oca prije pola godine. Ta kuća je sagradjena 1986.godine i sastojala se od prizemlja i sprata, kao i dan danas. U oktobru 2013.godine izvodio je radove na krečenju unutrašnjosti kuće i krečenju fasade, pošto je kuća zbog starosti dosta propala. Nije prisustvovao inspekcijskoj kontroli, već mu je samo ostavljen zapisnik o inspekcijskom pregledu, te je on potom pošao u inspekciju. Predmetni objekta se sastoji od prizemlja i prvog sprata, kao i krova sa kosom pločom i crepom, u kojem stanju je kuća od 1986.godine. Za ovu kuću nema gradjevinsku dozvolu, iako je izgradjena 1986. godine, niti je u S. moguće dobiti gradjevinsku dozvolu za objekat. Dodao je da na njegovom objektu nijesu bili radnici kada je bila inspekcijska kontrola, da je zapisnik o inspekcijskom pregledu potpisao iz kolegijalnih razloga, s tim što ga prethodno nije pročitao, a zapisnik se odnosi na objekat koji nije njegovo vlasništvo. Nakon što mu je predočen fotoelaborat od 19.10.2013.godine izjasnio se da predmetni objekat sa slika apsolutno nije njegov, on taj objekat prvi put vidi, nije mu poznato čiji je to objekat, ali njegov sigurno nije. Na glavnom pretresu od 19.06.2014.godine ostao je u potpunosti pri ovoj odbrani, ističući da ne priznaje djelo i krivicu za isto.

U završnoj riječi branilac okrivljenog tražio je da se okrivljeni oslobodi od optužbe, jer je u toku postupka utvrdjeno da na predmetnom objektu okrivljeni nije izvodio bilo kakve radove, jer je objekat bio prvo u svojini oca okrivljenog, pa zatim i okrivljenog, tako da ne postoji nijedan razlog koji bi ukazivao da je okrivljeni izvršio radnje krivičnog djela koje mu je stavljeno na teret.

Okrivljeni je u završnoj riječi u potpunosti usvojio završnu riječ svog branioca i tražio da ga sud oslobodi.

Radi utvrdjivanja odlučnih činjenica i donošenja pravilne i zakonite odluke, sud je izveo sledeće dokaze: pročitao iskaz svjedokinje P. V. sa zapisnika o glavnom pretresu od 11.03.2014.godine, pročitao zapisnik o inspekcijskom pregledu za inspekcijske poslove - Odsjeka inspekcije zaštite prostora od 19.10.2013.godine, pročitao rješenje o inspekcijskom pregledu za inspekcijske poslove - Odsjeka inspekcije zaštite prostora od 24.10.2013.godine, izvršio uvid u list nepokretnosti izdat na ime F. M. od 09.09.2013.godine za KO S., izvršio uvid u fotoelaborat od 19.10.2013.godine, saslušao na glavnom pretresu vještaka geodetske struke Đ. M., pročitao prepis zapisnika o uvidjaju suda od 11.07.2014.godine, pročitao nalaz i mišljenje vještaka geodetske struke Đ. M. od 15.07.2014.godine, izvršio uvid u skicu lica mjesta izradjenu od strane istog vještaka od jula mjeseca 2014.godine, izvršio uvid u fotodokumentaciju izradjenu od strane vještaka geodetske struke, izvršio uvid u LN br. izdat od Uprave za nekretnine 03.06.2014.godine, izvršio uvid u satelitski snimak, nepokretnosti okrivljenog iz lista nepokretnosti br. za KO S., kao i uvid u izvod iz KE za okrivljenog.

Sud je odbio predlog ODT-a da se u dokaznom postupku izvrši novi uvidjaj na licu mjesta u prisustvu svjedoka P. V. i vještaka geodetske struke kako bi se izvršila identiifikacija precele koja je bila predmet kontrole inspektorke P. od 19.10.2013.godine, iz razloga što je svjedokinja P. V. kako na zapisniku o izvršenom inspekcijskom pregledu tako i prilikom svjedočenja na glavnom pretresu opisala objekat vlasništvo okrivljenog u naselju M., pa je sud izvršio očevid na licu mjesta u prisustvu vještaka geodetske struke i potom u potpunosti utvrdio činjenično stanje u pogledu nepokretnosti koju okrivljeni posjeduje na kat. parceli br. -/3 KO S., a koja parcela je opisana u činjeničnom opisu optužnog predloga, te bi izvodjenje ovog dokaza vodilo odugovlačenju postupka i uvećanju troškova.

Cijeneći odbranu okrivljenog, i dokaze pojedinačno i u medjusobnoj vezi, a na osnovu čl. 370 Zakonika o krivičnom postupku, sud je utvrdio činjenično stanje, i na osnovu istog zaključio da nije dokazano da je okrivljeni izvršio krivično djelo stavljeno mu na teret optužnim predlogom.

Iz iskaza svjedokinje Plamenac Vere sa glavnom pretresa od 11.03.2014.godine proizilazi da je ona postupajući kao inspektor prostora sa koleginicom B. N. dana 21.10.2013.godine bila u kontroli objekta koji se nalazi u naselju M. u S., a koji je vlasništvo F. M. U kontrolu su išli po službenoj dužnosti i na licu mjesta su zatekli objekat spratnosti Su+P+1+Pk. Objekat je bio u izgradnji. Na licu mjesta su zatekli tri radnika koji su izvodili grube gradjevinske radove i postavljali instalaciju na prizemlje objekta. Objekat je bio grubo ozidan, nemalterisan, na prizemlju je bila postavljena samo bravarija, a u momentu kontrole radnicu su na prizemlju postavljali elektroinstalaciju. Na kosoj krovnoj ploči je bila zatečena oplata sa podupiračima. Na licu mjesta nijesu zatekli investitore i ostavili su poziv. Pozivu se dana 23.10.2013.godine odazvao F. M. kojom prilikom im je saopštio da je kuću dobio od oca o čemu je priložio Ugovor o poklonu, ističući da se na tom mjestu nalazi kuća cca 60 kvadrata, a da je on bio u obavezi da na istom mjestu sazida novi objekat u gabaritima cca 130 kvadrata, jer je prethodna kuća bila stara i dotrajala, pa je istu morao da poruši. Ovu izjavu F. su uzeli na zapisnik i isti je potpisao zapisnik. Pojasnila je da ako je na zapisniku i fotodokumentaciju sadržano da je pregled izvršen dana 19.10.2013.godine, onda je tog dana i izvršen inspekcijski pregled, pa je onda ona greškom u svojoj svesci navela da je to bilo dana 21.10.2013.godine. Ostala je pri tome da je dana 19.10.2013.godine bila na licu mjesta i da je tom prilikom sačinila fotodokumentaciju i da je tog dana objekat fotografisala, a da je objekat F. M. utvrdila je na osnovu izjave F. M. koji im je dostavio ugovor o poklonu kao dokaz da je to njegov objekat, i to je isti objekat na koji je podnjeta krivična prijava. Predmetni objakat je gabarita 130 kvadrata, mada je to orjentacijalno i oni navode cca. Radnici koje je zatekla na objektu nijesu htjeli da se predstave i nijesu kod sebe imali dokumenta. Prihvatajući u potpunosti odbranu okrivljenog i s njom u vezi nalaz i mišljenje vještaka geodetske struke, kao i sadržinu pisanih dokaza (fotodokumentaciju sa uvidjaja suda, satelitski snimak, skicu lica mjesta, list nepokretnosti br. 1657 KO S.) sud navode iz iskaza ove svjedokinje da je okrivljeni F. M. vlasnik objekta nad kojim je ona dana 19.10.2013.godine izvršila inspekcijski pregled i sačinila zapisnik o inspekcijskom pregledu nije prihvatio. Sud je prihvatio navode iz iskaza ove svjedokinje da se u mjestu S., M., nalazi objekat koji je ona slikala i opisala u zapisniku o inspekcijskom pregledu i da se taj objekat gradi bez gradjevinske dozvole.

Iz zapisnika o inspekcijskom pregledu za inspekcijske poslove - Odsjeka inspekcije zaštite prostora od 19.10.2013.godine proizilazi da inspektor zaštite prostora P. V. u mjestu S., naselje M., tog dana izvršila inspekcijski pregled i konstatovala izvodjenje radova na izgradnji objekta spratnosti Su+P+1+Pk površine u osnovi 130 m2, koji objekat je bio u grubim gradjevinskim radovima, a obzirom da odgovorno lice nije zatečeno na lice mjesta istom je uručen poziv s obavezom odazivanja.Inspekcijski pregled je nastavila 23.10.2013.godine kada se po pozivu inspekcije odazvao F. M. koji je istakao da je na kat. parceli -/3 postojala stara kuća, koju je porušio i izgradio novu i koja je bila dotrajala, u mnogo lošem stanju i da se u njoj više nije moglo stanovati, pa je morao obezbjediti prostor za život svoje djece, jer je u staroj kući bilo nemoguće stanovati. Stara kuća se vodila na njegovog oca M. i bila je izgradjena prije više od dvadeset godina,a prije par mjeseci je uradjen DUP za to područje i on je u proceduri legalizacije ove kuće. Nije mogao da dočeka legalizaciju pošto njegova supruga i dvoje djece nijesu imali gdje da žive, a ta kuća mu isključivo služi za stanovanje. Prilikom ocjene ovog dokaza sud je imao u vidu da je okrivljeni prigovorio na njegovu sadržinu ističući da se zapisnik ne odnosi na objekat koje je njegovo vlasništvo, a nakon što je okrivljenom predočen fotoelaborat sačinjen povodom inspekcijskog pregleda na tom objektu isti je istakao da taj objekat prvi put vidi, da to nije njegov objekat, nije mu poznato čiji je to objekat, njegov svakako nije. Imajući ovo u vidu kao i činjenicu da je okrivljeni F. M. izjavu na zapisnik inspektora zaštite životnog prostora dao za svoju nepokretnost - kuću koja se nalazi na kat. parceli -/3. Sud nije prihvatio navode iz zapisnika da je inspekcijski pregled izvršen na nepokretnosti F. M. koja se nalazi na kat. parceli br. -/3, već je sud uvjerenja da je inspekcijski pregled izvršen na drugoj nepokretnosti nepoznatog vlasnika.

Iz nalaza i mišljenja vještaka geodetske struke Đ. M. sa glavnog pretresa od 19.06.2014.godine proizilazi da vještak od raspoloživih podatka ima samo stanje službene evidencije o nepkoretnostima koje su za KO S. upisane na ime F. M. Nije mu poznato kakvo je stanje na terenu, odnosno kakvi objekti se nalaze na tim nepokretnostima, osim stanja koje je u služebnoj evidenciji, pa se bez izlaska na licu mjesta nije mogao izjasniti o tome na koga je upisano zemljište na kome se nalazi stambena zgrada iz fotoelaborata koji mu je predočen na pretresu, kao i o tome kakav objekat se nalazi na kat. parceli br. -/3 KO S..

Iz prepisa zapisnika o uvidjaju suda proizilazi da je uvidjaj izvršen u mjestu S., naselje M., kojom prilikom je okrivljeni pokazao kuću koja se sastoji od prizemlja i sprata dimenzija oko 12x8 m2, za koju isti tvrdi da je to njegova porodična kuća i da se ista nalazi na kat. parceli br. -/3 KO S., s tim što je polovina ove kuće naslonjena zajedničkim pregradnim zidom na kuću njegovog strica F. M., koja se po njegovom kazivanju nalazi na kat. parceli -/3. Vještaku geodetske struke je na uvidjaju dat zadatak da se na osnovu činjenica konstatovanih na uvidjaju, stanje službene evidencije nepokretnosti koji je na uvidijaju pokazao okrivljeni kao svoju kuću izjasni o tome na kojoj se kat. parceli nalazi nepokretnost - kuća koju je na uvidjaju pokazao okrivljeni kao i da bliže opiše predmetnu nepokretnostu u pogledu činjenica vezanih za godinu izgradnje, spratnost i ukupnu površinu.

Postupajući po naredbi suda vještak geodetske sruke Đ. M. je 15.07.2014.godine izradio nalaz i mišljenje u kom je sadržano da je kat. parcela br. -/3 upisana u LN br. KO S. u površini P= 50m2, po kulturi porodična stambena zgrada br. 1, kao i površina od 80 m2, po kulturi dvorište na potezu "H. ", na kojoj je pravo isključive svojine upisanu na F. M. U djelu lista nepokretnosti u kojoj se upisuju podaci o posebnim djelovima objekta upisan je stambeni prostor na prizemlju pov. 43 m2, označen kao poseban dio objekta br. 1, kao isključiva svojina F. M. i stambeni prostor na provom spratu pov. 43 m2, označen kao poseban dio objekta br. 2 kao isključiva svojina F. M. Sporna nepokretnost se nalazi u Sutomoru naselje M., a do iste se dolazi na način što se sa magistralnog puta Bar - Petrovac skrene lijevo oko 560 m prije skretanja na novi put za Maljevik, a zatim se skrene desno u prvu ulicu. Tužilac je na licu mjesta pokazao četvrti po redu objekat, koji se nalazi sa desne strane. Objekat koji je na licu mjesta pokazan nalazi se na kat. parceli -/3 KO S. i isti je upisan u LN br. 1657 u kojoj je pravo svojine upisano na ime F. M. M. Predmetni objekat se sastoji od prizemnog djela i djela na prvom spratu, a površina osnove objekta (bruto površina gabarita) iznosi 65 m2. U listu nepokretnosti je predmetni objekat upisan u pov. od 50 m2, u osnovi, a razlika od 15 m2, u odnosu na faktično stanje proizilazi iz činjenice da je terasa objekta zatvorena i da je objekat proširen u jugozapadnom djelu. Uvidom u evidenciju Uprave za nekretnine PJ Bar utvrdio je da je prilikom formiranja katastra nepokretnosti iz 1996 godine na kat. parceli br. - KO S. bio upisan objekat u izgradnji pov. 100 m2, u osnovi. Kasnije je izvršena parcelacija kat. parcele na način što je linija parcelacije podjelila objekat na dva djela, pa je na predmetnoj kat. parceli br. -/3 ostao objekat okrivljenog u površini od 50 m2. U odnosu na knjižno stanje objekat je proširen na način što je zatvorena terasa i dogradjena osnova ispod stepeništa pa je njegova stvarna površina u osnovi P= 65 m2. Po vještaku nakon izvršene identifikacije objekta koji je okrivljeni pokazao na licu mjesta utvrdjuje se da se pokazani objekat sastoji od prizemlja i prvog sprata i da se nalazi na kat. parceli br. -/3 KO S., vlasništvo F. M. Nalaz i mišljenje ovog vještaka sud je u potpunosti prihvatio kao realni i objektivan, dat po osnovu činjenica konstatovanih prilikom uvidjaja suda, kojom uvidjaju je prisustvovao i ovaj vještak, činjenica sadržanih u službenoj evidenciji katastra nepokretnosti po pravilima struke i nauke, a potvrdjen skicom lica mjesta, fotodokumentacijom, satelitskim snimkom i s njima u vezi listom nepokretnosti br. 1657 za KO S..

U činjenčnom opisu optužnog predloga je predstavljeno da je okrivljeni na kat. parceli br. -/3 KO S. započeo gradjenje gradjevinskog objekta pov. 130 m2, spratnosti Su+P+1+Pk.

Medjutim, kako to slijedi iz zapisnika o uvidjaju suda, lista nepokretnosti broj KO S., skice lica mjesta fotoelaborata sačinjenog prilikom uvidjaja suda, satelitskog snimka i s njima u vezi nalaza i mišljenja vještaka geodetske struke Đ. M. na predmetnoj parceli okrivljeni F. posjeduje nepokretnost koja se sastoji iz prizemnog dijela i dijela na prvom spratu, površine osnove objekata iznosi 65 m2, s tim što je u LN predmetni objekat upisan u pov. od 50 m2. Na ovoj kat. parceli br. - je 1996. godine bio upisan objekat u izgradnji površine 100 m2, u osnovi, a kasnije je izvršena pracelacija kat. parcele na način što je linija parcelacije podjelila objekat na dva dijela, pa je na ovoj kat. parceli okrivljenog br. -/3 ostao objekat okrivljenog u površini osnove objekta od 65 m2, koji objekat je kako je to konstatovano na uvidjaju suda i skici lica mjesta naslonjen zajedničkim pregradnim zidom na kuću F. M. - strica okrivljenog, koja kuća se nalazi na kat. parceli -/2.

Dakle, iz prednjeg slijedi da se objekat koji je bio predmet kontrole od strane inspektora zaštite prostora P. V. dana 19.10.2013.godine, povodom koje kontrole je ista sačinila zapisnik o kontroli i fotoelaborat, ne nalazi na kat. parceli okrivljenog -/3, da objekat okrivljenog na kat. parceli br. -/3 nije površine 130 m2, u osnovi, da isti nije spratnosti Su+P+1+Pk, da izgradnja tog objekta nije započeta u oktobru mjesecu 2013.godine, već naprotiv objekat okrivljenog činjenično opisan u dispozitivu optužnog predloga postoji od 1996.godine, kada je isti bio upisan kao objekat u izgradnji 100 m2 u osnovi, koji je kasnije parcelacijom podjeljen na dva dijela, pa je na kat. parceli br. -/3 ostao objekat okrivljenog površine osnove objekta 50 m2 po službenoj evidenciji, s tim što je u odnosu na knjižno stanje stvarna površina tog objekta utvrdjena prilikom uvidjaja suda preko vještaka geodetske struke 65 m2.

Iz prednjeg se nameće logičan zaključak da objekat koji je bio predmet kontrole inspektora zaštite prostora P. V. nije objekat za koji je podnjet optužni predlog ODT iz Bara Kt br. 708/13 od 30.10.2013.godine, već da se radi o dva različita objekta, različitih površina u osnovi, različite spratnosti, različitih godina izgradnje, pa je sa navedenih razloga sud prihvatio odbranu okrivljenog i utvrdio da okrivljeni u mjestu S., naselje Mirošica II posjeduje samo jedan objekat bliže opisan u LN br. za KO S. i u nalazu vještaka geodetske struke Đ. M., za koji objekat je u posjedovnom listu sadržano da je pravo svojina stečaja na osnovu održaja i poklona i da je ukupna površina posebnih djelova objekta 86 m2.

A iz fotografija koje je inspektor zaštite prostora sačinio prilikom inspekcijske kontrole 19.10.2013.godine i fotografija koje su sačinjene na uvidjaju suda, te satelitskog snimka nesporno proizilazi da se u konkretnom slučaju radi o dva različita objekta i da se objekat koji je bio predmet inspekcijske kontrole ne nalazi na kat. parceli broj -/3 KO S., te da isti nije upisan na okrivljenog, niti se isti oslanja na neke druge objekte, već se oko tog objekta nalazi rastinje sa tri strane, što nije slučaj sa objektom okrivljenog na kat. parceli br. -/3 KO S., koji objekat po satelitskom snimku i skici lica mjesta s jedne strane izlazi na ulicu s druge strane je pregradni zidom vezan za objekat strica okrivljenog F. M., koji se nalazi na kat. parceli br. -/2 .

Propusti inspektora zaštite prostora da prije podnošenja krivične prijave angažuje vještaka geodetske struke radi identifikacije objekta i katastarske parcele koji je bio predmet inspekcijske kontrole od 19.10.2013.godine, kao i identifikacije vlasnika tog objekta, doveli su ODT iz Bara u zabludu prilikom pisanja činjeničnog opisa optužnog predloga od 30.10.2013.godine.

Prema stanju službene evidencije kako to slijedi iz posjedovnog lista broj 1657 za KO S., okrivljeni F. u mjestu S., naselje M. posjeduje samo jednu nepokretnost bliže opisanu u nalazu vještaka geodetske struke, a koja nepokretnost po izvedenim dokazima na tom mjestu postoji još od 1996. godine i na kojoj nepokretnosti u oktobru mjesecu 2013.godine okrivljeni nije izvodio nikakve radove. Ta nepokretnost okrivljenog nije bila predmet inspekcijske kontrole, inspektora zaštite prostora P. V. od 19.10.2013.godine, već je inspektor vršio kontrolu na sasvim drugom objektu za koji objekat u toku ovog postupka nijesu utvrdjene činjenice vezane za vlasništvo objekta, odnosno nije dokazano da je okrivljeni F. vlasnik objekta koji je bio predmet kontrole od 19.10.2013.godine.

Nesporno je da okrivljeni u mjestu S., naselje M. posjeduje nepokretnost bliže opisanu u nalazu vještaka geodetske struke, medjutim, ta nepokretnost okrivljenog nije bila predmet inspekcijske kontrole od 19.10.2013.godine.

Po ocjeni suda nije dokazano da je okrivljeni F. M. izvršio krivično djelo stavljeno mu na teret optužnim predlogom, te je sud imajući u vidu načelo ''In dubio pro reo'' po kome činjenice koje idu na teret okrivljenom moraju biti na nesumljiv način dokazane, a što tokom postupka nije učinjeno okrivljenog usled nedostatka dokaza, shodno čl.373 st.1.tač.2.Zakonika o krivičnom postupku, oslobodio od optužbe za krivično djelo gradjenje objekta bez gradjevinske dozvole iz čl. 326 a Krivičnog zakonika stavljeno mu na teret optužnim predlogom.

Troškovi postupka shodno čl. 230 Zakonika o krivičnom postupku, padaju na teret budžeta CG.

Iz iznijetih razloga shodno čl. 373 st.1. tač.2. Zakonika o Krivičnom postupku , odlučeno je kao u izreci presude
OSNOVNI SUD U BARU

Dana 05.08.2014.godine
Zapisničar, S U D I J A,
Amira Muslić Dragan Mrdak
Pravna pouka: nezadovoljna stranka ima pravo žalbe
u roku od 8 dana od dana prijema otpravke presude
putem ovog suda ZA VIŠI SUD u Podgoricu.

DN-a: prepis presude, s pravnom poukom, dostaviti:

1.ODT-u u Baru,
2.okrivljenom: F. M.u
3. braniocu adv. Darko Hajduković