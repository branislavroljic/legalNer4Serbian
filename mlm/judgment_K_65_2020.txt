K. br. 65/20
U IME CRNE GORE
OSNOVNI SUD U BIJELOM POLjU, sudija Radomir Kljajević, uz učešće samostalnog referenta zapisničara Draginje Bošković, u krivičnom predmetu protiv okrivljenog V.P. iz M., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, rješavajući po optužnom predlogu Osnovnog državnog tužilaštva u Bijelom Polju, Kt. br. 68/20 od 10. 04. 2020. godine, nakon održanog glavnog i javnog pretresa, u prisustvu državnog tužioca Slavenka Smolovića, okrivljenog V.P. i njegovog branioca advokata V.B., dana 17. juna 2020. godine, donio je

P R E S U D U
Okrivljeni V.P., (JMB ...........) od oca B. i majke Z., rođene J., rođen ........ godine u M., sa prebivalištem u mjestu rođenja, državljanin Crne Gore, završio SSS, oženjen, srednjeg imovnog stanja, osuđivan
-na osnovu čl. 373 st. 1 tač. 2 Zakonika o krivičnom postupku,
OSLOBAĐA SE OD OPTUŽBE
-Kojom je predstavljeno da je:

-Dana 17. 03. 2020. godine, oko 09:30h, u ulici Trgovačkoj, u M., u uračunljivom stanju, svjestan svog djela čije izvršenje je htio, iako je znao da je njegovo djelo zabranjeno, postupao protivno odredbi čl. 1 st. 1 tač. 5 Naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog "Korona" virusa Ministarstva zdravlja Crne Gore, ("Sl. list CG", br. 15 od 15. 03. 2020. godine), kojom je naređeno zatvaranje ugostiteljskih objekata i zabrana boravka gostiju u samim objektima, na način što je otvorio svoj ugostiteljski objekat "V.", a potom pripremio piće za goste u čemu je zatečen prilikom kontrole od strane policijskog službenika Uprave policije OB M. i službenika Komunalne policije u M.,
-čime bi izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore,
-jer nije dokazano da je okrivljeni učinio djelo za koje je optužen.

Troškovi krivičnog postupka padaju na teret Budžeta, a o istima će biti odlučeno posebnim rješenjem, shodno čl. 230 ZKP-a CG.

O b r a z l o ž e nj e
Optužnim predlogom Osnovnog državnog tužilaštva u Bijelom Polju, Kt. br. 68/20 od 10. 04. 2020. godine, okrivljenom V.P. stavljeno je na teret izvršenje krivičnog djela falsifikovanje nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Glavni pretres je održan i zaključen u prisustvu državnog tužioca Slavenka Smolovića, okrivljenog V.P. i njegovog branioca advokata V.B..

Državni tužilac u završnoj riječi je naveo da ostaje pri podnijetom optužnom predlogu jer je izvedenim dokazima tokom postupka dokazano da je okrivljeni izvršio krivično djelo koje mu je stavljeno na teret optužnim predlogom. Predložio je sudu da okrivljenog oglasi krivim i osudi na kaznu zatvora u trajanju od 60 dana.

Okrivljeni V.P. u svojoj odbrani u istražnom postupku u bitnom je naveo da je vlasnik UO "V.", koji se nalazi u sklopu njegove porodične kuće u M. Pomenuti objekat se nalazi u prizemlju kuće. Dana 17. 03. 2020. godine, oko 06:00h, pošao je do podruma svoje kuće, gdje je stavio drvo za kotao za parno grijanje. Istog dana oko 09:00h, otključao je svoj UO i ušao u isti. U objekat je ušao sa namjerom kako bi uzeo namirnice kojima je već isticao rok upotrebe, a radilo se o kolačima, voću i mlijeku. Sve ovo je stavio u jedan paket a potom je skuvao tri kafe, koje je namjeravao da ponese supruzi i kćerki koje su se nalazile u tom momentu na spratu od kuće. Dok je zaključavao ulazna vrata od objekta stigao je policijski službenik Ž.J., a zatim je stigao i komunalni policajac V.Ž.. Imenovani su mu saopštili da ostavi poslužaonik sa kafama unutar u UO i da pođe sa njima. Nakon ovoga pošao je u Stanicu policije u M. gdje je dao izjavu. Kritičnog dana nije namjeravao da obavlja djelatnost u objektu. Bio je upoznat putem sredstava javnog informisanja sa namjerom preduzimanja privremenih mjera za sprčeavanje unošenja u zemlju, suzbijanje i sprečavanja prenošenja novog "Korona" virusa u dijelu kojim se odnosi na obavljanje djelatnosti UO. Koliko se sjeća Ministarstvo zdravlja Crne Gore je donijelo Naredbu jedan dan prije nego je otvorio UO. Nije obavljao djelatnost UO, dana 16. 03. 2020. godine. U pomenutom UO ima trenutno dva zaposlena lica i ne radi u istom, niti bilo gdje, već je samo vlasnik UO "V.". U momentu kada su pristigli policijski službenik i službenik Komunalne policije, na udaljenosti od 100m od njega nije bilo lica. Kritičnog dana u njegovom UO nije bilo gostiju, aparati su bili pogašeni a nije bilo ni muzike. Nije mu namjera kritičnog dana bila da obavlja djelatnost, već samo da uzme namirnice, kojima je isticao rok trajanja.

Na glavnom pretresu ponovio je odbranu koju je dao u istražnom postupku, s tim što je pojasnio da je otvorio UO i sa razloga da bi pripremio specifikaciju kako bi kupio materijal sa kojim bi izvršio određene molerske radove, obzirom da su najavljivali da UO neće duže vremena raditi. Još jednom je pojasnio da nije bilo gostiju u UO, da nije bilo muzike, niti radnika u istom. Kada su došli predstavnici Uprave policije, odnosno Komunalne policije, on nije bio u UO, već se nalazio ispred i zaključavao je objekat. Njegov UO ima dvorišni dio, odnosno baštu, koja se nalazi iza objekta sa druge strane i do bašte se dolazi samo kroz objekat.

U završnoj riječi je izjavio da u svemu prihvata završnu riječ svog branioca advokata V.B., koji je u istoj naveo da optužnim predlogom na način kako je predstavljeno ne proizilazi da je okrivljeni postupo na način kako je to u istom predstavljeno, pa samim tim, nema ni postupanja koje bi predstavljalo radnju krivičnog djela za koje se okrivljeni tereti, pod uslovom da su Naredbe za preduzimanje privremenih mjera za sprječavanje unošenja u zemlju, suzbijanje i sprečavanje prenošenja "Korona" virusa donešene u zakonitoj proceduri i od ovlašćenog donosioca. Predložio je da sud okrivljenog oslobodi od optužbe i tražio je troškove postupka.

Radi utvrđivanja odlučnih činjenica i krivice okrivljenog, sud je u dokaznom postupku na glavnom pretresu izveo dokaze: saslušao svjedoka Ž.V.; pročitao iskaz svjedoka J.Ž.; pročitao službenu zabilješku Uprave policije OB M., br. 217/20-1231/2 od 17. 03. 2020. godine, koja ima svojstvo zapisnika o uviđaju; pročitao službenu zabilješku Komunalne policije Opštine M., br. 03-19/20-7 od 17. marta 2020. godine i izvršio uvid u izvod iz registra kaznenih evidencija na ime okrivljenog.

Sud je cijenio iskaz svjedoka Ž.V., koji je u svom iskazu u istražnom postupku u bitnom naveo, da je dana 17. 03. 2020. godine, radio prvu smjenu u vremenu od 07:00h do 15:00h. Prije početka rada u jutarnjim časovima rukovodilac je njega i ostale službenike Komunalne policije upoznao da Naredbama za preduzimanje privremenih mjera za sprječavanje unošenja u zemlju, suzbijanje i prenošenje novog "Korona" virusa, koje su donijete od strane Vlade Crne Gore - Ministarstva zdravlja. Po uputstvima Koordinacionog tima on je kao službenik Komunalne policije dužan da obilazi sve UO na teritoriji Opštine M.. Navedenog dana, negdje oko 09:30 časova, pošao je do ulice Trgovačke, gdje se nalazi UO vlasništvo V.P. iz M.. Po dolasku u navedenu ulicu zatekao je policijskog službenika OB M. Ž.J., koji je već bio započeo preduzimanje mjera i radnji iz svoje nadležnosti. Vidio je da je V.P. stajao na vratima UO i da je u ruci držao veću tacnu na kojoj su se nalazile kafe. Imenovani mu je kazao da piće namjerava da ponese do trgovinske radnje "Peštan" i da je kritičnog dana otvorio UO jer namjerava da izvrši molerske poslove u istom. Kao službeno lice Komunalne policije preduzeo je sve službene radnje iz svoje nadležnosti i tom prilikom je utvrdio da u objektu nije bilo gostiju, niti je služeno piće. O svemu navedenom sačinio je službenu zabilješku 17. 03. 2020. godine. U više navrata, a nakon stupanja Naredbi na snagu, imenovanog je upozoravao da je potrebno da se pridržava pravila koje sadrže Naredbe. Policijski službenik Ž.J. je poveo P. u Stanicu policije radi preduzimanja daljih mjera i radnji.

Na glavnom pretresu ponovio je iskaz dat u istražnom postupku, pojašnjavajući da je okrivljenog zatekao ispred ulaznih vrata od UO "V.", na udaljenosti oko 20cm do pola metra, sa tacnom u rukama na kojoj se nalazilo piće, pretpostavlja da se radilo o kafi, mada se na glavnom pretresu nije mogao izjasniti koja vrsta pića je bila na tacni. Pojasnio je i da mu je okrivljeni rekao da će da obavlja u svom UO molerske radove i da nije otvorio UO. Kako je prije njega razgovor već obavio policijski službenik J.Ž., to samim tim nije bilo svrhe da okrivljenog pita gdje se uputio sa tacnom, već mu je jedino bilo bitno da li je UO otvoren. Koliko se mogao sjetiti Vlada je donijela zabranu za rad u nedjelju a u ponedeljak su izvršili kontrolu rada u UO "V.". UO okrivljenog se nalazi u prizemlju objekta, a iznad njega na spratu se nalazi stambeni dio. Poznato mu je da okrivljeni živi u stambenom dijelu na spratu objekta. Imajući u vidu gdje je zatekao okrivljenog on je tim putem mogao da dođe i do stambenog dijela. U unutrašnjosti UO nije bilo nikakvih lica - gostiju, čak ni čaša na stolovima, a tu su bili prisutni pored njega policijski službenik J. i okrivljeni. Nakon što je upoznat na razlike u kazivanju u iskazu koji je dao kod ODT i na glavnom pretresu i nakon što su mu predočene te razlike, svjedok je objasnio da je tačno ovo što je rekao na glavnom pretresu i da je on pretpostavio da će tacnu za piće da ponese kod trgovinske radnje "Peštan", a da mu to okrivljeni nije rekao.

Sud je cijenio iskaz svjedoka J.Ž., koji je u svom iskazu u istražnom postupku u bitnom naveo, da je zaposlen kao policijski službenik Uprave policije u OB M.. Dana 17. 03. 2020. godine, od 07:00h do 19:00h, obavljao je po patrolnom listu pozorničke poslove u gradu. Po opisu poslova, shodno patrolnom listu, dužan je da vrši obilazak zatvorenih UO. Negdje oko 09:30h, prilikom obilaska pozorničkog reona u ulici Trgovačkoj, primijetio je da V.P. izlazi iz svog UO "V.". Ovom prilikom je vidio da isti u rukama nosi veći poslužaonik, na kome su se nalazile tri kafe. Istog je pitao zbog čega je izvršio otvaranje UO, na šta mu je okrivljeni odgovorio, da je otvorio objekat iz razloga jer je namjeravao da obavlja molerske radove u istom. Pitao je P., da li je upoznat sa Naredbama za preduzimanje privremenih mjera za sprječavanje unošenja u zemlju, suzbijanje i prenošenje novog "Korona" virusa, koje su donijete od strane Vlade Crne Gore, na šta mu je isti odgovorio da jeste. U toku razgovora sa P. na lice mjesta je došao i službenik Komunalne policije V.Ž.. P. je izdao naređenje da sa njim pođe do službenih prostorija OB-a M., gdje ga je dalje predao radi postupanja inspektoru kriminalistike. O svemu navedenom je sačinio službenu zabilješku koju je dostavio pretpostavljenim starješinama.

Iz službene zabilješke Uprave policije OB M., br. 217/20-1231/2 od 17. 03. 2020. godine, koja ima svojstvo zapisnika o uviđaju, proizilazi da je ista sačinjena od strane policijskog službenika Ž.J. i u kojoj se navodi da je kritičnog dana oko 09:30h, prilikom obilaska pozorničko-patrolnog reona u ulici Trgovačkoj, zatekao je na vratima UO "V." vlasnika P.V., koji je skuvao tri kafe. Isti je izjavio da je ušao u lokal da skuva kafu i da hoće da renovira lokal. Istog je priveo u prostorije OB-a na dalju obradu.

Iz službene zabilješke Komunalne policije Opštine M., br. 03-19/20-7 od 17. marta 2020. godine, proizilazi da je ista sačinjena od strane komunalnog policajca V.Ž. i da se u istoj navodi, da je dana 17. 03. 2020. godine, prilikom obilaska UO u ulici Trgovačkoj zatekao P.V., vlasnika UO "V.", na vratima objekta sa tacnom u ruci i pićem (kafa) na istoj. Po dolasku na pomenutu lokaciju zatekao je policijskog službenika Ž.J. i vlasnika P.V., koji je izjavio da ne obavlja ugostiteljsku djelatnost i da je skuvao kafe jer je imao u planu da renovira objekat, odnosno da kreći. Policijski službenik Ž.J. imenovano lice je priveo u OB-u u M..

Iz izvoda iz registra kaznenih evidencija Ministarstva pravd CG - Osnovnog suda u Bijelom Polju, broj KE 122/2020 od 13. 04. 2020. godine, sud je utvrdio da je isti ranije osuđivan i to presudama: Osnovnog suda u Bijelom Polju: K. br. 214/18 od 22. januara 2019. godine, zbog KD iz čl. 239 st. 1 KZ CG i osuđen na novčanu kaznu u iznosu od 1.500,00 eura; K. br. 496/07 od 20. 02. 2008. godine, zbog KD iz čl. 168 st. 2 u vezi st. 1 KZ-a CG i izrečena mu uslovna osuda i to kazna zatvora u trajanju od 6 (šest) mjeseci, sa rokom provjeravanja u trajanju od 2 (dvije) godine: K. br. 382/04 od 17. 09. 2004 godine, zbog KD iz čl. 145 st. 1 KZ-a CG, i osuđen kaznu zatvora u trajanju od 3 (tri) mjeseca, K. br. 488/96 od 21. 03. 1997. godine, zbog KE iz čl. 144 st. 1 i izrečena mu uslovna osuda kojom mu je utvrđena kazna zatvora u trajanju od 4 (četiri) mjeseca sa rokom provjeravanja od 2 (dvije) godine; K. br. 533/92 od 20. 12. 1992. godine, zbog KD iz čl. 143 st. 1 i osuđen na novčanu kaznu u iznosu od 5.000,00 dinara; Kl. br. 93/90 od 17. 12. 1990. godine, zbog KD iz čl. 152 st. 1 i izrečena mu uslovna osuda i to kazna zatvora u trajanju od 4 mjeseca, sa rokom provjeravanja od jedne godine; presudama Višeg suda u Bijelom Polju: Kž. br. 603/95 zbog KD iz čl. 177 st. 1 i osude na novčanu kaznu u iznosu od 1.000,00 dinara; Kž. r. 5/91 od 22. 03. 1991. godine, i osuđen na zatvorsku kaznu u trajanju od 10 mjeseci i presudom Okružnog suda u Bijelom Polju, K. br. 149/83 od 08. 11. 1984. godine, zbog Kd iz čl. 153 st. 1 KZ-a SR CG i osuđen na kaznu zatvora u trajanju od 4 mjeseca.

Cijeneći odbranu okrivljenog i dokaze pojedinačno i u međusobnoj vezi, shodno čl. 370 Zkp-a CG, sud je utvrdio činjenično stanje i na osnovu utvrđenog činjeničnog stanja zaključio da nije dokazano da je okrivljeni izvršio krivično djelo stavljeno mu na teret.

Optužbom je predstavljeno da je okrivljeni, dana 17. 03. 2020. godine, oko 09:30h, u ulici Trgovačkoj, u M., u uračunljivom stanju, svjestan svog djela čije izvršenje je htio, iako je znao da je njegovo djelo zabranjeno, postupao protivno odredbi čl. 1 st. 1 tač. 5 Naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog "Korona" virusa Ministarstva zdravlja Crne Gore, ("Sl. list CG", br. 15 od 15. 03. 2020. godine), kojom je naređeno zatvaranje ugostiteljskih objekata i zabrana boravka gostiju u samim objektima, na način što je otvorio svoj ugostiteljski objekat "V.", a potom pripremio piće za goste u čemu je zatečen prilikom kontrole od strane policijskog službenika Uprave policije OB M. i službenika Komunalne policije u M..

Međutim, iz odbrane okrivljenog proizilazi da je bio upoznat putem sredstava javnog informisanja sa domešenim privremenih mjerama za sprčeavanje unošenja u zemlju, suzbijanje i sprečavanja prenošenja novog "Korona" virusa u dijelu kojim se iste odnose na zabranu obavljanja djelatnosti UO. Negirao je da je kritičnog dana namjeravao da obavlja djelatnost u objektu. Takođe, nije obavljao ugostiteljsku djelatnost u svom UO, ni dana 16. 03. 2020. godine. Pojasnio je da u pomenutom UO ima trenutno dva zaposlena lica i ne radi u istom, niti bilo gdje, već je samo vlasnik UO "V.". Dana 17. 03.2020.godine oko 09:00h, otključao je svoj UO i ušao u isti. U objekat je ušao sa namjerom kako bi uzeo namirnice kojima je već isticao rok upotrebe, a radilo se o kolačima, voću i mlijeku. Sve ovo je stavio u jedan paket a potom je skuvao tri kafe, koje je namjeravao da ponese supruzi i kćerki koje su se nalazile u tom momentu na spratu od kuće. Dok je zaključavao ulazna vrata od objekta stigao je policijski službenik Ž.J., a zatim je stigao i komunalni policajac V.Ž.. Imenovani su mu saopštili da ostavi poslužaonik sa kafama unutar u UO i da pođe sa njima. Nakon ovoga pošao je u Stanicu policije u M. gdje je dao izjavu. U momentu kada su pristigli policijski službenik i službenik Komunalne policije, na udaljenosti od 100m od njega nije bilo lica. Kritičnog dana u njegovom UO nije bilo gostiju, aparati su bili pogašeni a nije bilo ni muzike. Nije mu namjera kritičnog dana bila da obavlja djelatnost, već samo da uzme namirnice, kojima je isticao rok trajanja. Na glavnom pretresu ponovio je odbranu koju je dao u istražnom postupku, s tim što je pojasnio da je otvorio UO i sa razloga da bi pripremio specifikaciju kako bi kupio materijal sa kojim bi izvršio određene molerske radove, obzirom da su najavljivali da UO neće duže vremena raditi. Još jednom je pojasnio da nije bilo gostiju u UO, da nije bilo muzike, niti radnika u istom. Kada su došli predstavnici Uprave policije, odnosno Komunalne policije, on nije bio u UO, već se nalazio ispred i zaključavao je objekat. Njegov UO ima dvorišni dio, odnosno baštu, koja se nalazi iza objekta sa druge strane i do bašte se dolazi samo kroz objekat.

Takođe i komunalni policajac V.Ž. potvrđuje odbranu okrivljenog da kritičnog dana u UO "V." nije bilo gostiju, a kako je to predstavljeno činjeničnim opisom optužnog akta, i ističe da je kao službeno lice Komunalne policije preduzeo sve službene radnje iz svoje nadležnosti i tom prilikom je utvrdio da u objektu nije bilo gostiju, niti je služeno piće. Pojasnio je da se UO okrivljenog nalazi u prizemlju objekta, a iznad njega na spratu se nalazi stambeni dio. Poznato mu je da okrivljeni živi u stambenom dijelu na spratu objekta. Imajući u vidu gdje je zatekao okrivljenog on je tim putem mogao da dođe i do stambenog dijela. U unutrašnjosti UO nije bilo nikakvih lica - gostiju, čak ni čaša na stolovima.

Pri tom, činjenica je da je ovaj svjedok u svom iskazu u istražnom postupku naveo da je kritičnog dana V.P. zatekao na vratima UO i da je isti u ruci držao veću tacnu na kojoj su se nalazile kafe. Imenovani mu je kazao da piće namjerava da ponese do trgovinske radnje "Peštan". Međutim, ovaj svjedok je na glavnom pretresu objasnio da je on pretpostavio da će tacnu sa pićem (kafom) da ponese kod trgovinske radnje "Peštan", a da mu to okrivljeni nije rekao. Pojasnio je da kako je prije njega razgovor obavio policijski službenik J., nije bilo svrhe da pita okrivljenog gdje se uputio sa tacnom, na kojoj je bilo piće, već da mu je jedino bilo bitno da li je UO otvoren. Sud je prihvatio iskaz ovog svjedoka dat na glavnom pretresu imajući, prije svega, činjenicu da ni u službenoj zabilješci koju je sačinio ovaj svjedok istog dana, a na čiji sadržaj stranke nijesu imale primjedbi, svjedok nije naveo da je upitao, niti da mu je okrivljeni rekao, da će tacnu sa kafama da ponese do trgovinske radnje "Peštan". Nejasno je kako je ovaj svjedok u više navrata nakon stupanja Naredbi okrivljenog upozoravao da je neophodno da se istih prdržava, ako sam u svom iskazu navodi da su Naredbe o zabrani rada UO stupile na snagu dan ranije, te da ih je prije početka rada kritičnog dana, u jutarnjim časovima, rukovodilac upoznao sa Naredbama za preduzimanje privremenih mjera za sprječavanje unošenje u zemlju, suzbijanje i prenošenje novog "Korona" virusa. Ni iz iskaza svjedoka J.Ž. se ne može pouzdano utvrditi da je okrivljeni kritičnog dana vršio ugostiteljsku djelatnost u svom UO, pa je tako isti naveo da je kritičnog dana, oko 09:30h, prilikom obilaska pozorničkog reona u ulici Trgovačkoj, primijetio je da V.P. izlazi iz svog UO "V.". Ovom prilikom je vidio da isti u rukama nosi veći poslužaonik, na kome su se nalazile tri kafe. Istog je pitao zbog čega je izvršio otvaranje UO, na šta mu je okrivljeni odgovorio, da je otvorio objekat iz razloga jer je namjeravao da obavlja molerske radove u istom. Pitao je P., da li je upoznat sa Naredbama za preduzimanje privremenih mjera za sprječavanje unošenja u zemlju, suzbijanje i prenošenje novog "Korona" virusa, koje su donijete od strane Vlade Crne Gore, na šta mu je isti odgovorio da jeste. U toku razgovora sa P. na lice mjesta je došao i službenik Komunalne policije V.Ž.. P. je izdao naređenje da sa njim pođe do službenih prostorija OB-a M., gdje ga je dalje predao radi postupanja inspektoru kriminalistike. Sud je prihvatio iskaz ovog svjedoka obzirom da na isti stranke nijesu imale prigovora i da je isti i potvrđen sadržinom službene zabilješke koju je policijski službenik sačinio istog dana, međutim, iz istih nije mogao utvrditi da je okrivljeni kritičnog dana vršio ugostiteljsku djelatnost u svom UO, niti da je bilo gostiju u istom, kako je to predstavljeno optužbom.

Pri tom, činjenica je da su policijski službenik J.Ž. i komunalni policajac Ž.V. zatekli okrivljenog na ulaznim vratima sa tacnom u rukama, na kojoj su se nalazile kafe. Međutim, navedenu činjenicu okrivljeni i ne spori navodeći da je kafu skuvao te da je krenuo da istu ponese na spratu svojoj supruzi i kćerki. Pri tom, i komunalni policajac potvrđuje da se iz prizemnog dijela objekta, gdje se nalazi UO, dolazi do spratnog dijela gdje okrivljeni boravi i živi sa porodicom, pa je samim tim u nedostatku drugih dokaza i u ovom dijelu sud prihvatio odbranu okrivljenog.

Prilikom odlučivanja u konkretnom slučaju, sud je imao u vidu načelo "in dubio pro reo", prema kojem ako i nakon pribavljanja svih raspoloživih dokaza i njihovog izvođenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog zakonika ili Zakonika o krivičnom postupku, sud će donijeti odluku koja je povoljnija za okrivljenog. Dakle, imajući u vidu da je optužbom predstavljeno da je kritičnog dana, okrivljeni pripremio piće za goste u čemu je bio zatečen prilikom kontrole od strane policijskog službenika i službenika Komunalne policije, a kako iz odbrane okrivljenog proizilazi da je nesporno otključao toga dana svoj UO, ali ne sa namjerom kako bi vršio ugostiteljsku djelatnost, već kako bi pokupio određene kvarljive namirnice i pripremio specifikaciju da kupi materijal kako bi izvršio određene molerske radove, a pri činjenici da nikoga nije bilo u UO, da nije bilo muzike, niti radnika u istom, da nije bilo gostiju, a što potvrđuje i komunalni policajac Ž.V., koji navodi da je preduzeo sve službene radnje iz svoje nadležnosti i tom prilikom je utvrdio da u unutrašnjosti UO nije bilo nikakvih lica - gostiju, čak ni čaša na stolovima, te kako se ni iz iskaza svjedoka J.Ž. ne može utvrditi da je okrivljeni u svom UO vršio ugostiteljsku djelatnost, niti da je u istom bilo gostiju, sud je imajući u vidu načelo "in dubio pro reo", okrivljenog oslobodio od optužbe.

Pri tom, logičkim tumačenjem Naredbe za preduzimanje privremenih mjera za sprječavanje unošenja u zemlju, suzbijanje i sprečavanje prenošenja novog "Korona" virusa, kojom je u stavu 1 tač. 5 propisano: "Zatvaranje ugostiteljskih objekata - kafića, kafana, kafeterija, restorana i barova, osim ugostiteljskih objekata koji dostavljaju hranu i omogućavaju preuzimanje hrane i obroka uz zabranu boravka gostiju u samim objektima," podrazumijeva zabranu rada ovih UO i vršenje ugostiteljske djelatnosti, a svakako ne podrazumijeva da vlasnici ne smiju otvoriti svoj UO, izvršiti određene molerske radove, pokupiti kvarljivu robu i slično. U suprotnom, a što je svima poznato, prije nego što su prestale ove mjere, većina vlasnika UO su izvršili renoviranje, krečenje i sl. i pripremili iste za rad kada to bude dozvoljeno i svakako na ovaj način nijesu prekršili bilo koju Naredbu Vlade Crne Gore.

Dakle, činjenice koje idu na štetu okrivljenog moraju biti potpuno dokazane, što u konkretnoj stvari nije slučaj, dok se činjenice koje idu u korist okrivljenog uzimaju za dokazane i onda kada u pogledu njihove dokazanosti postoji sumnja, pa je sud primjenom odredbi čl. 373 st. 1 tač. 2 ZKP-a CG, okrivljenog oslobodio od optužbe.

Shodno čl. 230 ZKP-a CG, sud je donio odluku da troškovi postupka, padaju na teret budžetskih sredstava, a o istima će biti odlučeno posebnim rješenjem.

Sa navedenih razloga, na osnovu čl. 373 st. 1 tač. 2 ZKP-a CG, odlučeno je kao u izreci presude.

OSNOVNI SUD U BIJELOM POLjU

Dana 17. juna 2020. godine,
ZAPISNIČAR, S U D I J A,
Draginja Bošković s.r. Radomir Kljajević, s.r.