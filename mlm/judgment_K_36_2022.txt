K. br. 36/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog M. V., zbog krivičnog djela zbog krivičnog djela nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice Kt. br. 9/22 od 11.03.2022. godine, zaključenog između državne tužiteljke Jelene Protić, okrivljenog M. V. i njegovog branioca adv. D. L., dana 15.03.2022. godine donio je
P R E S U D U
Okrivljeni: M. V., JMB ..., od oca D. i majke A., rođene B., rođen 14.06.1998. godine u P., sa prebivalištem u B. - G. br. .., državljanin Crne Gore, razumije crnogorski jezik, njegov jezik je srpski, tehničar kulinarstva, neoženjen, bez djece, pismen, završio srednju školu, lošeg imovnog stanja, osuđivan presudama Višeg suda u Podgorici Kv. br. 85/18 od 28.02.2018. godine kojom su u dijelu odluke o kazni preinačene presuda Višeg suda u Podgorici K. br. 80/17 od 05.10.2017. godine zbog krivičnog djela neovlašćena proizvodnja, držanje i stavljanje u promet opojnih droga čl. 300 st. 1 Krivičnog zakonika Crne Gore i presuda Osnovnog suda u Podgorici K. br. 175/17 od 08.06.2017. godine zbog krivičnog djela razbojništvo iz čl. 242 st. 1 u vezi sa čl. 23 st. 2 Krivičnog zakonika Crne Gore (1 godina 4 mjeseca zatvora), Osnovnog suda u Podgorici K. br. 352/19 od 06.05.2020. godine zbog krivičnog djela prevara čl. 244 st. 1 Krivičnog zakonika Crne Gore (5 mjeseci zatvora) i Osnovnog suda u Podgorici K. br. 550/19 od 28.05.2020. godine zbog krivičnog djela izazivanje opšte opasnosti iz čl. 327 st. 1 Krivičnog zakonika Crne Gore u sticaju sa krivičnim djelima uništenje i oštećenje tuđe stvari iz čl. 253 st. 2 Krivičnog zakonika Crne Gore i nedozvoljeno držanje oružja čl. 403 st. 1 Krivičnog zakonika Crne Gore (1 godina 8 mjeseci zatvora), protiv kojeg se ne vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 3/22 od 06.01.2022. godine, koji se računa od 05.01.2022. godine u 16.50 časova.

Kriv je

Što je:

Dana 26. decembra 2021. godine, oko 09.30 časova i dana 30. decembra 2021. godine oko 07.00 časova u Podgorici, u stanu koji se nalazi u ul. B. L. bb, svjestan svog djela čije je izvršenje htio, znajući da je njegovo djelo zabranjeno, primjenom grubog nasilja narušio tjelesni integritet člana svoje porodice-vanbračne supruge, oštećene Ć. S., na način što je dana 26. decembra 2021. godine oko 09.30 časova, nakon svađe, oštećenu udario pesnicom u predjelu vilice od čega je zadobila laku tjelesnu povredu u vidu krvnog podliva u lijevoj polovini donjoviličnog predjela, a potom je dana 30. decembra 2021. godine oko 07.00 časova, probudio oštećenu i nakon prepirke sa njom, udario je pesnicom u predjelu glave, a potom je povukao za ruku u sobu gdje joj je zaprijetio da će joj zapaliti stan i auto i da će završiti sa njom i sa sobom, nakon čega je iz njenog telefona izvadio karticu i polomio je,
- čime je izvršio krivično djelo nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore.

Pa sud okrivljenog zbog navedenog krivičnog djela primjenom čl. 4 st. 2, čl. 32, čl. 41, čl. 42 st. 1 i čl. 51 st. 1 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 3 (mjeseca), u koju kaznu se okrivljenom uračunava vrijeme provedeno u pritvoru od 05.01.2022. godine sa početkom u 16.50 časova, pa nadalje.

Obavezuju se okrivljeni da na ime troškova krivičnog postupka plati ukupan iznos od 790,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom M. V. je optužnim predlogom Osnovnog državnog tužilaštva u Podgorici Kt. br. 9/22 od 19.01.2022. godine stavljeno na teret krivično djelo nasilje u porodici ili u porodičnoj zajednici iz čl. 220. st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 11.03.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni M. V. u vrijeme, mjestu i na način opisan u izreci ove presude učinio krivično djelo nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog izeđu stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija. Tom prilikom je sud imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, odnosno njegovo držanje poslije učinjenog krivičnog djela izraženo kroz prihvatanje odgovornosti i priznanje krivice, kao i njegove lične prilike, odnosno to što je lošeg imovnog stanja i što je nezaposlen, dok je od otežavajućih okolnosti cijenjen njegov raniji život, odnosno osuđivanost presudama koje su navedene u izreci.

Shodno čl. 51 st. 1 Krivičnog zakonika Crne Gore okrivljenom je u kaznu zatvora uračunato vrijeme provedeno u pritvoru, na način kako je to predstavljeno u izreci presude.

Imajući u vidu da je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati ukupan iznos od 790,50 eura, koji se odnosi na ime troškova branioca po službenoj dužnosti u iznosu od 700,00 eura, na ime troškova medicinskog vještačenja u iznosu od 60,50 eura i na ime paušalnih troškova u iznosu od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu navedenog, a shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 15.03.2022. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja