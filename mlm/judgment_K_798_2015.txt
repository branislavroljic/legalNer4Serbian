K br. 798/15
U IME CRNE GORE
Osnovni sud u Podgorici, sudija pojedinac Rade Ćetković, uz učešće samostalnog referenta Edine Kraje, kao zapisničara, u krivičnom postupku protiv okrivljenog D. Č., zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, nakon javnog glavnog pretresa, održanog dana 25.12.2015. godine, u prisustvu zastupnika optužbe Siniše Milića i okrivljenog, istog dana izrekao je i objavio,
P R E S U D U
Okrivljeni:

D. Č., JMB xxxxxxxxxxxxx, od oca V. i majke M., rođene T., rođen 19.02.19xx. godine u Podgorici, sa prebivalištem u Podgorici, Kakaricka gora bb, državljanin Crne Gore, razumije crnogorski jezik, koji je i njegov jezik, radnik, oženjen, bez djece, pismen, završio osnovnu školu, lošeg imovnog stanja, neosuđivan, protiv koga se ne vodi postupak za neko drugo djelo
Kriv je

Što je:

U periodu od juna 2012. do kraja marta 2013. godine, u Podgorici, u naselju Kakaricka gora, na katastarskoj parceli broj 1482/1 KO Masline, postupajući protivno odredbi člana 69 Zakona o uređenju prostora i izgradnji objekta, započeo građenje objekta, dimenzija u osnovi cca 9,0 x 8,0 metara, na način što je izlio AB temelj na kojem je betonskim blokovima ozidao etažu prizemlje, izlio vertikalne serklaže, te postavio armaturno gvožđe, podupirače i oplatu za izlivanje AB ploče i omalterisao objekat, a da prethodno za navedene radove nije pribavio građevinsku dozvolu, pri čemu je bio svjestan svog djela i htio njegovo izvršenje, znajući da je isto zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1017/15 od 02.12.2015. godine okrivljenom D. Č. stavljeno je na teret izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnik optužbe precizirao je dispozitiv optužnog predloga na način što u prvom redu nakon riječi "do" umjesto riječi "06. februara 2015. godine" treba da stoje riječi "kraja marta 2013. godine", pa je u završnoj riječi istakao da ostaje pri podnijetom optužnom aktu i predložio sudu da okrivljenog oglasi krivim i osudi u skladu sa zakonom.

Okrivljeni D. Č. je u odbrani datoj u prethodnom postupku i na glavnom pretresu priznao izvršenje krivičnog djela stavljenog mu na teret i svoju krivicu. Naveo je da je negdje od polovine 2012. pa do prva tri mjeseca 2013. godine započeo i završio gradnju stambenog objekta - kuće, koja je u osnovi 9m x 8m, izlio temelje, od betonskih blokova sagradio zidove, stavio ploču i omalterisao kuću, za koju nije imao građevinsku dozvolu, a ovo sa razloga jer je htio da riješi stambeno pitanje. Dovršio je prizemni dio kuće, doveo je do ploče i ista je u međuvremenu osposobljena da se u njoj živi. U kuću je uselio i u njoj živi sa svojom majkom i suprugom. Nije se mogao sjetiti tačnog datuma kada je omalterisao kuću, a misli da su svi radovi bili završeni negdje u toku prva tri mjeseca 2013. godine. U završnoj riječi izjavio je da je porodičan čovjek, koji ima bolesne roditelje i kuću je napravio da bi negdje mogao da skloni glavu. Istakao je da uskoro očekuje prinovu i zamolio sud da sve ovo cijeni prilikom izbora sankcije za njegov postupak.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 1519/2015 od 25.12.2015. godine na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni u periodu od juna 2012. do kraja marta 2013. godine, u Podgorici, u naselju Kakaricka gora, na katastarskoj parceli broj 1482/1 KO Masline, postupajući protivno odredbi člana 69 Zakona o uređenju prostora i izgradnji objekta, započeo građenje objekta, dimenzija u osnovi cca 9,0 x 8,0 metara, na način što je izlio AB temelj na kojem je betonskim blokovima ozidao etažu prizemlje, izlio vertikalne serklaže, te postavio armaturno gvožđe, podupirače i oplatu za izlivanje AB ploče i omalterisao objekat, a da prethodno za navedene radove nije pribavio građevinsku dozvolu.

Članom 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a tokom postupka je utvrđeno da okrivljeni nije imao navedenu dozvolu.

Okrivljeni je postupajući na navedeni način, bio svjestan svog djela i htio njegovo izvršenje, znajući da je za građenje objekta neophodno prethodno dobijanje građevinske dozvole, pa je preduzimajući radnju izgradnje objekta, protivno zakonskim propisima, bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela građenje objekta bez građevinske dozvole iz čl. 326a Krivičnog zakonika.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio pobude zbog kojih je izvršio krivično djelo, odnosno da je građevinski objekat izgradio radi rješavanja stambenog pitanja, njegov raniji život i s tim u vezi njegovu raniju neosuđivanost, koja je utvrđena uvidom u izvod iz registra kaznenih evidencija, njegove lične prilike, odnosno da je oženjen i da mu je supruga trudna, da je lošeg imovnog stanja, kao i njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, shodno čl. 45 st. 1 tač. 1 i 46 st. 1 tač. 5 Krivičnog zakonika, okrivljenom ublažio kaznu ispod zakonom zaprijećenog minimuma, i utvrdio mu kaznu zatvora u trajanju od 3 (tri) mjeseca, nalazeći pritom da okrivljenom nije nužno izreći kaznu, već mu je primjenom čl. 53 i 54 Krivičnog zakonika, izrekao uslovnu osudu, nalazeći da će se ovom mjerom upozorenja uz rok provjeravanja od 1 (jedne) godine u dovoljnoj mjeri uticati da okrivljeni ubuduće ne vrši krivična djela, te da će se na taj način u cjelosti ostvariti svrha izricanja uslovne osude iz čl. 52 st. 2 Krivičnog zakonika, a u okviru opšte svrhe izricanja krivičnih sankcija iz čl. 4 st. 2 Krivičnog zakonika.

Kako je okrivljeni oglašen krivim, sud ga je obavezao da na ime troškova postupka plati iznos od 30,00 eura, a koji se odnosi na ime paušala kao dijela troškova krivičnog postupka, određenog prema trajanju i složenosti postupka i imovnom stanju okrivljenog, shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 25.12.2015. godine
ZAPISNIČAR S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja