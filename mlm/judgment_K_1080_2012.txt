K.br. 1080/12
U IME CRNE GORE
OSNOVNI SUD U PODGORICI, prvostepeni, krivični, po sudiji Larisi Mujušković - Stamatović, uz učešće Valentine Vukašinović, kao zapisničara, u krivičnom postupku protiv okrivljenog V. M. iz P., zbog krivičnog djela nasilničko ponašanje iz čl. 399 Krivičnog zakonika, kojeg je na glavnom pretresu branila Kasalica Jadranka, advokat iz Podgorice, odlučujući o optužnom predlogu ODT-a Podgorica Kt.br. 87/11 od 03.10.2012. godine, kojeg je na glavnom pretresu zastupala Ivanović Danijela – savjetnik na radu kod ODT-a Podgorica, nakon glavnog i javnog pretresa održanog dana 14.06.2013. godine u prisustvu stranaka i branioca, donio je, a dana 17.06.2013. godine i javno objavio

P R E S U D U
Okrivljeni:

V. M., od oca Č. i majke M., rođene R., rođen .... godine u P., gdje mu je i prebivalište – ulica ..., nezaposlen, oženjen, bez djece, završio srednju ekonomsku školu, srednjeg imovnog stanja, ranije osuđivan i to: presudom Osnovnog suda u Kotoru zbog krivičnog djela iz člana 256 st. 1 KZ-a kada mu je izrečena sudska opomena, presudom Osnovnog suda u Podgorici zbog krivičnog djela iz člana 399 KZ-a na kaznu zatvora u trajanju od 3 mjeseca, presudom Višeg suda u Podgorici K.br. 217/08 od 23.04.2010. godine zbog krivičnih djela iz člana 338 st. 1, člana 327 st. 1 i člana 403 st. 1 KZ-a na kaznu zatvora u trajanju od 6 mjeseci,
Na osnovu člana 373 stav 1 tačka 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

Dana 10. januara 2011. godine, oko 20:00 sati, u Podgorici, u ulici V Proleterske, svjestan svog djela čije izvršenje je htio i znajući da je njegovo djelo zabranjeno, vršenjem nasilja, drskim i bezobzirnim ponašanjem ugrozio spokojstvo građana i remetio javni red i mir, na način što je prišao sa leđa oštećenom P. M. koji se kretao ulicom V Proleterske i udario ga pištoljem – sredstvom podobnim da tijelo teško povrijedi i zdravlje teško naruši, dva puta u predjelu glave i vrata, nanoseći mu lake tjelesne povrede u vidu rane prskotine lijeve polovine potiljačnog predjela i nagnječenja desnog podlopatičnog predjela,
- čime bi izvršio krivično djelo nasilničko ponašanje iz člana 399 Krivičnog zakonika.

Svjedok – oštećeni P. M. se u pogledu postavljenog imovinsko - pravnog zahtjeva upućuje na redovnu građansku parnicu.

Troškovi postupka padaju na teret budžetskih sredstava Crne Gore.

O b r a z l o ž e n j e
Optužnim predlogom ODT-a Podgorica Kt.br. 87/11 od 03.10.2012. godine okrivljenom V. M. stavljeno je na teret da je izvršio krivično djelo nasilničko ponašanje iz člana 399 Krivičnog zakonika. Zastupnik optužbe je prije završne riječi precizrala dispozitiv optužnog predloga kao u izreci presude i u završnoj riječi je ostala pri tako preciziranom optužnom aktu predlažući Sudu da okrivljenog oglasi krivim i osudi po zakonu obzirom da su dokazima provedenim na glavnom pretresu potvrđeni činjenični navodi iz optužnog akta, dok odbrani okrivljenog i iskazima svjedoka V. i Ć. Sud ne treba da pokloni svoju vjeru, jer su isti opovrgnuti nalazom vještaka telekomunikacione struke.

Okrivljeni V. M. je u svojoj odbrani na zapisniku pred Upravom policije i istražnim sudijom naveo da je dana 10.01.2011. godine oko 20:20 časova, dok se nalazio u lokalu „Brijeg Morače“, na telefon svog druga M. Ć., dobio poziv od majke koja mu je rekla da ga traži policija jer je navodno prebio nekog momka u gradu. Naveo je da se toga dana od 16:30 časova nalazio u ovom lokalu i da je cijelo vrijeme koristio facebook i dopisivao se sa prijateljima, tako da je, znajući da toga dana nije imao nikakav sukob, otišao kući, a potom i u policiju. Sa P. M. je i ranije imao sukob i zbog toga sa njim nije imao nikakvu komunikaciju, niti ga je vidio zadnjih nekoliko mjeseci, tako da je njegova prijava čista izmišljotina, te da ovo i nije prvi put da ga P. pominje u negativnom kontekstu, jer ga je i ranije lažno optuživao da mu je navodno dao neke bombe na čuvanje, a da je sve izmišljeno govori i činjenica da je P. naveo da je navodno sa njim bio i njegov brat, što nije tačno, jer je riječ o mirnom momku. Naveo je da je cijelo vrijeme bio u lokalu „Brijeg Morače“, što mogu da potvrde svjedoci Ć. M. i D. V.

U svojoj odbrani na glavnom pretresu okrivljeni je dodao da toga dana uopšte nije napuštao ovaj lokal, a nije se mogao sjetiti sa kojeg tačno broja ga je majka pozvala predmetne večeri. Naveo je da koristi dva broja telefona ... koji je toga dana imao sa sobom i ... koji mu je, koliko se sjeća, ostao kući, a majka ga je nazvala na Danilov broj telefona.

Okrivljeni je u završnoj riječi naveo da sigurno nije izvršio krivično djelo i prihvatio je završnu riječ svog branioca koja je navela da Sud u ovom postupku ne može pokloniti vjeru isključivo iskazu svjedoka – oštećenog, jer je isti neprecizan, nelogičan i u direktnoj suprotnosti sa medicinskom dokumentacijom i nalazom vještaka medicinske struke, zbog čega je predložila da Sud okrivljenog oslobodi od optužbe.

Sud je u dokaznom postupku: saslušao svjedoka – oštećenog P. M., svjedoka Ć. M., V. D. i V. M., pročitao nalaz i mišljenje stalnog sudskog vještaka telekomunikacione struke Predraga Boljevića od 01.12.2012. godine, dopunu nalaza od 04.01.2012. godine, te korekciju istog od 10.06.2013. godine i neposredno na glavnom pretresu saslušao vještaka telekomunikacione struke, pročitao medicinsku dokumentaciju na ime oštećenog P. M., pročitao nalaz i mišljenje vještaka medicinske struke Šoć dr. Miodraga od 07.09.2012. godine i istog saslušao na glavnom pretresu, pročitao izvod iz KE na ime okrivljenog izdat od strane UP PJ Podgocica br. 29-245/12-27345/2-4161 od 19.10.2012. godine.

Svjedok oštećeni P. M. je u svom iskazu pred istražnim sudijom naveo da je predmetne večeri izašao iz kuće oko 20:00 časova na tzv. brzo šetanje i išao je od Vezirovog mosta do skladišta Zetatransa i u povratku od skladišta, negdje na sredini puta na Cvijetinom brijegu, u toku prelaženja ulice na semaforu, po sredini ulice, prišlo mu je više osoba sa leđa, otprilike 5-10 momaka, kada ga je V. M. udario drškom od pištolja u predjelu zadnjeg dijela glave – potiljka. Od tog udarca nije pao, već je ostao na nogama, zatim se okrenuo i V. je drugi put zamahnuo pištoljem i udario ga u predjelu zadnjeg dijela glave i vrata, dok je sa strane stajao brat V. M. na udaljenosti od pola metra, a tu se nalazilo i jedno 5-6 momaka. Nakon ovoga on je krenuo ka njima, zbog čega su se oni razbježali i pobjegli prema autobuskoj stanici kroz Staru Varoš, a potom je sa lica mjesta pozvao policiju koja ga je povela u Urgentni blok gdje je pregledan.

U svom iskazu na glavnom pretresu oštećeni je dodao da je u policiji detaljno opisao lice koje ga je napalo kao i garderobu koju je napadač nosio i sasvim je siguran da ga je predmetne večeri napao V.

Svjedok – oštećeni se pridružio krivičnom gonjenju i postavio je imovinsko pravni zahtjev u iznosu od 20.000,00 eura.

Svjedok V. D. je u svom iskazu pred istražnim sudijom naveo da je predmetnog dana došao u kafanu „Brijeg od Morače“, koja se nalazi kod mosta Union bridž, oko 16-17 časova i tu je zatekao V. M. i vlasnika kafane Ć. M., a tu je bilo i nekoliko djevojaka. Naveo je da je u jednom momentu izašao iz kafane na jedno 10-ak minuta kako bi završio neki privatni posao, a kada se vratio i V. i Ć. su bili u kafani gdje su ostali do 22:00 časa, kada je on otišao da bi majku prevezao kući, a V. je ostao da sjedi u kafani.

U svom iskazu na glavnom pretresu svjedok je naveo da je u kafanu došao oko 16:00 časova i da je igrao karte sa V. i M. Ć., da bi negdje oko 20:00-20:30 časova na njegov broj telefona nazvala majka okrivljenog i rekla mu da M. traži policija nakon čega je okrivljeni otišao sam. Pojasnio je da je on ostao još kratko u kafani, a potom je pošao do marketa, a onda kući, dok cijelo vrijeme nije izlazio iz kafane, osim do toaleta. Svjedok je dalje naveo da je toga dana koristio broj telefona ... i na taj broj ga je negdje oko 19:30 časova nazvala majka okrivljenog V., jer je njegov broj bio isključen, a onda je kasnije opet nazvala V. i rekla mu da ga traži policija.

Nakan što mu je ukazana razlika u kazivanju na zapisniku pred istražnim sudijom kada je naveo da je u jednom momentu izlazio iz kafane na jedno 10-ak minuta i da su, kada je otišao iz kafane oko 22:00 časa, tamo ostali da sjede i V. i Ć. i iskaza na glavnom pretresu kada je naveo da nije uopšte nije izlazio iz kafane i da je, nakon što je Vešović otišao iz kafane, on ostao, svjedok je pojasnio da je tačno ovo što je rekao na glavnom pretresu i da ne zna zašto je tako govorio pred istražnim sudijom.

Svjedok Ć. M. je u svom iskazu pred istražnim sudijom naveo da je predmetnog dana radio u kafani, koja je inače vlasništvo njegove porodice, i to u vremenu od 15:00 do 23:30 – 00,00 časova i cijelo vrijeme nije izlazio iz kafane. Toga dana oko 16:00 časova u kafanu je ušao V. M. sa D. V. i još jednim momkom i sa njima je ostao u kafani negdje do 20:00 časova i preko lap topa je koristio internet i bio je na facebook-u. V. je iz kafane izašao oko 20:00 časova, jer je tada dobio poziv na mobilni telefon od majke koja mu je rekla da ga policija traži, jer je navodno udario P. M.

U svom iskazu na glavnom pretresu svjedok je pojasnio da, koliko se sjeća, majka okrivljenog je pozvala na telefon V. D., jer V., ili nije imao telefon, ili mu je bio isključen, a cijelo vrijeme V., V. i on su bili u lokalu iz koga nijesu izlazili.

Svjedok V. M. je u svom iskazu na glavnom pretresu navela da je 10.01.2011. godine oko 19:00 časova bila kod svog đevera koji živi pored nje kada je u jednom momentu pozvao njen mlađi sin i rekao joj da je došla policija, pa kada je došla kući policija joj je objasnila da zbog tuče traže njenog sina M. koji je ranije toga dana u popodnevnim časovima otišao kod svog druga M. na Brijeg od Morače. Tada je njen mlađi sin pozvao V. D. koji je bio sa M. i ona je u razgovoru sa njim saznala da je ispred lokala, pa ga je potom ubrzo pozvala i razgovarala je sa M. koje je onda došao kući, a potom je pošao u policiju. Nije se mogla sjetiti koje brojeve telefona je tada imala, niti koji broj telefona je imao njen mlađi sin, a čini joj se da je u to vrijeme koristio broj mreže ...

Iz medicinske dokumentacije na ime oštećenog P. M. i nalaza i mišljenja vještaka medicinske struke Šoć dr. Miodraga od 07.09.2012. godine proizilazi da je oštećeni pregledan 10.01.2011. godine u 19:13 časova od strane dežurnog ljekara u Urgentnom centru kada su mu konstatovane povrede u vidu nagnječenja sa ranom razderinom glave u predjelu lijeve polovine potiljka i da je istog dana opet pregledan u 21:32 časa. Iz nalaza i mišljenja vještaka medicinske struke proizilazi da je u predmetnom događaju Prelević Marinko zadobio sljedeće povrede: ranu prskotinu lijeve polovine potiljačnog predjela (6 cm), nagnječenje desnog podlopatičnog predjela (6x5cm) i više oguljotina leđa, uzdužnih (20x2cm). Navedene povrede posljedica su najmanje dvostrukog dejstva (dva udarca) tupog, teškog i zamahnutog mehaničkog oruđa na odgovarajuće predjele tijela (potiljak, podlopatični predio), a navedene oguljotine posljedica su pada, te klizanja leđima o tvrdu i neravnu podlogu i sve povrede, pojedinačno i u svom zbiru, predstavljaju laku tjelesnu povredu.

Saslušan na glavnom pretresu vještak je ostao pri svom nalazu i mišljenju, pa je naveo da asfalt predstavlja neravnu podlogu, a P. je mogao zadobiti opisane oguljotine u predjelu leđa klizanjem po asfaltu. Sudsko medicinski parametri (vrsta, veličina, tačna lokalizacija) upućuju da su prskotine lijeve polovine potiljka i nagnječenje desnog podlopatičnog predjela nastale kao posljedica dva nezavisna udarca, a ne mehanizmom pada na neku podlogu, a nije se mogao izjasniti da li su ova dva udarca bila prije ili poslije mogućeg pada na asfalt. Vještak je dalje naveo da su sve povrede svježe i nastale su najviše u vremenskom intervalu od najmanje 5 minuta do najviše 72 sata od momenta njihovog ustanovljavanja pregledom u Urgentnom centru i vrste opisanih povreda ne dozvoljavaju mogućnost da se vještak tačno izjasni o vrsti povrednog orudja, pa se ne može iskjučiti mogućnost da su dva udarca nastala i nekim tupim dijelom pištolja, dok ogljotine u predjelu leđa nijesu mogle nastati udarcem pištoljem.

Iz osnovnog nalaza i mišljenja stalnog sudskog vještaka telekomunikacione struke od 01.12.2012. godine i dopunskog nalaza od 04.01.2012. godine proizilazi da şe korisnik broja ... (broj za koji je okrivljeni naveo da je koristio u tom periodu) dana 10.01.2011. godine u periodu od 17:06 do 18:27 registrovao u reonu baznih stanica Čelebić 250 i BBM 230, da se u periodu od 21:51 do 22:05 registrovao u reonu bazne stanice Zagorič 280, a da se do 22:21 na osnovu priloženog listinga ne može odrediti lokacija. Navedeno je da se korisnik broja ... (broj za koji je okrivljeni naveo da mu je toga dana ostao kući) predmetnog dana od 19:06 do 19:32 kao i u 20:45 registruje u reonu bazne stanice Zagorič 280, dok se u preostalom dijelu dana, na osnovu priloženog listinga, ne može odrediti lokacija.

Iz dopunskog nalaza vještaka proizilazi da je korisnik broja ... ( koji broj je koristio svjedok Ć.) predmetnog dana od 16:00 časova do 20:30 časova svoje kontakte ostvarivao posredstvom baznih stanica 3G Union Brige 2 i 3G Hotel City 3 koje pokrivaju lokacije ulica Petra Prlje i lokaciju lokala „Brijeg Morče“, a korisnik broja .. (koji broj je koristio svjedok V. D.) je predmetnog dana u periodu od 15:55 do 16:15 časova, kao i u periodu od 19:43 do 20:37 ostvarivao veze sa lokacije koje pokrivaju bazne stanice Union BrigeB, HotelCity 1800C, HotelCityA i Elmag 1800D, koje pokrivaju i lokacije ulica Petra Prlje i lokala Brijeg Morače.

Saslušan na glavnom pretresu vještak je pojasnio da je u osnovnom i dopunskon nalazu došlo do greške prilikom kucanja i da se greške odnose na broj ... i ..., jer je u osnovnom nalazu greškom naveden broj ... odnosno ..., i da umjesto njih treba da piše broj telefona: ... i ..., kako je to precizirao u korekciji izvještaja od 01.12.2011. godine, pa je dalje naveo da predmetnog dana oko 20:00 časova korisnik sa brojem telefona ... nema poziciju, jer je u periodu od 18:27 do 21:51 isti bio isključen.

Iz izvoda iz KE na ime okrivljenog V. M., izdatog od UP PJ Podgorica pod br. 29-245/12-27345/2-4161 od 19.10.2012. godine, utvrdjeno je da je isti ranije osuđivan i to: presudom Osnovnog suda u Kotoru zbog krivičnog djela iz člana 256 st. 1 KZ-a kada mu je izrečena sudska opomena, presudom Osnovnog suda u Podgorici zbog krivičnog djela iz člana 399 KZ-a na kaznu zatvora u trajanju od 3 mjeseca, presudom Višeg suda u Podgorici K.br. 217/08 od 23.04.2010. godine zbog krivičnih djela iz člana 338 st. 1, člana 327 st. 1 i člana 403 st. 1 KZ-a na kaznu zatvora u trajanju od 6 mjeseci.

Sud je nakon ocjene navoda optužbe, odbrane okrivljenog, te ostalih provedenih dokaza, kako pojedinačno, tako i u njihovoj ukupnosti, mišljenja da u postupku nije dokazano da je okrivljeni izvršio krivično djelo nasilničko ponašanje iz člana 399 Krivičnog zakonika, stavljeno mu na teret.

Optužnim predlogom ODT-a Podgorica okrivljenom V. M. stavljeno je na teret da je dana 10. januara 2011. godine, oko 20:00 sati, u Podgorici, u ulici V Proleterske vršenjem nasilja, drskim i bezobzirnim ponašanjem ugrozio spokojstvo građana i remetio javni red i mir, na način što je prišao sa leđa oštećenom P. M. koji se kretao ulicom V Proleterske i udario ga pištoljem – sredstvom podobnim da tijelo teško povrijedi i zdravlje teško naruši, dva puta u predjelu glave i vrata, nanoseći mu lake tjelesne povrede u vidu rane prskotine lijeve polovine potiljačnog predjela, nagnječenja desnog podlopatičnog predjela. Obzirom da je okrivljeni u svojoj odbrani u potpunosti negirao izvršenje krivičnog djela navodeći da je riječ o izmišljotinama, da ovo nije prvi put da ga oštećeni lažno optužuje, jer je od ranije imao sa njim sukob i da se u vrijeme odigravanja predmetnog događaja nalazio na sasvim drugom mjestu – lokalu „Brijeg Morače“, to za potvrdu navoda optužbe ostaje isključivo iskaz svjedoka-oštećenog, koji, prema stanovištu optužbe, kada se dovede u vezu sa nalazom vještaka medicinske struke, potvrđuje činjenično stanje opisano u dispozitivu optužnog predloga. Međutim, kako Sud u svakom postupku polazi od pretpostavke nevinosti i kako je teret dokazivanja na optužbi, a ne na okrivljenom, to je Sud mišljenja, cijeneći sve provedene dokaze predložene optužnim predlogom, naročito cijeneći iskaz oštećenog - u kojem postoje brojne nelogičnosti i kontradiktornosti koje izazivaju sumnju u njegovu istinitost, da isključivo na ovom iskazu nije moguće zasnovati osuđujuću presudu.

Naime, iz dispozitiva optužnog predloga proizilazi da se predmetni događaj odigrao dana 10. januara 2011. godine oko 20:00 sati u Podgorici u ulici V Proleterske, dok iz iskaza svjedoka oštećenog proizilazi da je on predmetne večeri izašao iz kuće oko 20:00 časova na tzv. brzo šetanje i išao je od Vezirovog mosta do skladišta Zetatransa i u povratku od skladišta, negdje na sredini puta na Cvijetinom brijegu, u toku prelaženja ulice na semaforu, po sredini ulice, sa leđa ga je napao okrivljeni V. M. Ako se prihvati kao tačna tvrdnja oštećenog da je oko 20:00 sati započeo tzv. brzo šetanje od Vezirovog mosta ka skladištu Zetatransa, a potom nazad, to bi značilo, obzirom na opštepoznatu činjenicu o udaljenosti ove dvije lokacije, da je isti napadnut znatno poslije 20:00 časova, međutim sumnju u istinitost ovakve tvrdnje upućuje činjenica utvrđena iz medicinske dokumentacije na ime oštećenog iz koje nesumnjivo proizilazi da je oštećeni prvi put pregledan u Urgentnom centru predmetnog dana tačno u 19:13 časova (u koje podatke, obzirom da postoji obaveza tačnog bilježenja svakog pregleda, Sud nije imao niti jednog razloga da sumnja) a potom i nešto kasnije u 21:32 časa. Iako oštećeni u svom iskazu nije pominjao da je dva puta u dva sata pregledan u Urgentnom centru, jasno je da je prilikom prvog pregleda u 19:13 časova kod oštećenog konstatovana povreda u vidu nagnječenja sa ranom razderinom glave u predjelu lijeve polovine potiljka (koja povreda je opisana i u optužnom predlogu), što znači da je oštećeni istu povredu zadobio znatno prije 20:00 časova kada je, po svom kazivanju, tek započeo brzi hod od pravca Vezirovog mosta.

Oštećeni je dalje naveo da mu je u toku prelaženja ulice prišlo više osoba sa leđa, otprilike 5-10 momaka, kada ga je V. M. udario drškom od pištolja u predjelu zadnjeg dijela glave – potiljka, od kog udarca nije pao, već je ostao na nogama, zatim se okrenuo i V. je drugi put zamahnuo pištoljem i udario ga u predjelu zadnjeg dijela glave i vrata, a zatim je pobjegao, dok iz nalaza i mišljenja vještaka medicinske struke, koji nalaz je Sud cijenio kao stručan i objektivan, izrađen u skladu sa pravilima nauke, proizilazi da je oštećeni lake tjelesne povrede u vidu rane prskotine lijeve polovine potiljačnog predjela (6 cm), nagnječenje desnog podlopatičnog predjela (6x5cm) i više uzdužnih oguljotina leđa (koje je mogao zadobiti u vremenskom intervalu od najmanje 5 minuta do najviše 72 sata od momenta ustanovljavanja u Urgentnom centru) zadobio kao posljedicu namjanje dvostrukog dejstva (dva udarca) tupog, teškog i zamahnutog mehaničkog oruđa na odgovarajuće predjele tijela (potiljak, podlopatični predio), a navedene oguljotine posljedica su pada, te klizanja leđima o tvrdu i neravnu podlogu. Međutim, ako je oštećeni povredu u vidu rane prskotine lijeve polovine potiljačnog predjela i mogao zadobiti na način kako je opisao u svom iskazu (naveo je da je udaren drškom od pištolja u predjelu zadnjeg dijela glave - potiljka) to se opravdano postavlja pitanje da li je od drugog udarca drškom pištolja u predjelu „zadnjeg dijela glave i vrata“, kako je to naveo oštećeni, isti mogao zadobiti povrede tačno u dijelu desnog podlopatičnog predjela, kako to stoji u nalazu vještaka, ali je u svakom slučaju nesumnjivo da oštećeni povredu u vidu više uzdužnih oguljotina leđa nije mogao zadobiti od udarca pištolja, jer je vještak to isključio u svom pojašnjenju na glavnom pretresu, kada je naveo da su iste posljedice pada, te klizanja o tvrdu i neravnu podlogu, što oštećeni ne pominje u svom iskazu, već je izričito naveo da od zadobijenih udaraca uopšte nije padao. Bez obzira na činjenicu što je zastupnik optužbe iz dispozitiva optužnog predloga izostavio da je oštećeni u ovom događaju zadobio i povrede u vidu više uzdužnih oguljotina leđa, iskaz svjedoka oštećenog, koji je dužan da govori istinu, se ne može cjepkati, pa mu se, u pogledu odlučnih činjenica, malo vjerovati, a malo ne vjerovati, pa se tako nikako ne može zanemariti činjenica da iz njegovog iskaza proizilazi da je predmetne večeri imao konflikt isključivo sa okrivljenim i da je, shodno tome, sve opisane povrede i morao zadobiti u ovom događaju, a što, kako se ispostavilo, se nije moglo dogoditi u vremenu i na način kako je on to predstavio u svom iskazu, što onda nužno izaziva sumnju u istinitost cjelokupnog njegovog iskaza, pa samim tim i tvrdnje da ga je baš okrivljeni Vešović napao predmetne večeri.

Takođe, valja naglasiti da tvrdnje oštećenog da je, nakon zadobijena dva udarca sa leđa od strane okrivljenog, isti tako povrijeđen potrčao prema okrivljenom koji je sa pištoljem u ruci i u društvu sa još 5-6 momaka bježao od oštećenog, prema uvjerenju ovog Suda, djeluju krajnje nelogično i neubjedljivo, što dodatno doprinosu konačnom zaključku da se ovakvom iskazu svjedoka ne može pokloniti vjera.

Sud je cijenio i ostale dokaze provedene u ovom postupku pa je našao da odbrana okrivljenog u kojoj je naveo da se u vrijeme predmetnog događaja nalazio u lokalu „Brijeg Morače“, nijesu opovrgnute nalazom i mišljenjem vještaka telekomunikacione struke, koji nalaz je Sud cijenio kao stručan i objektivan, jer je u nalazu navedeno da se pozicija broja telefona ... (za koji je okrivljeni naveo da je koristio toga dana) u periodu od 18:27 do 21:51 čas ne može odrediti jer je isti bio isključen, što odgovara tvrdnji okrivljenog i iskazu svjedoka V. M., koju su naveli da je, obzirom da je okrivljenom telefon bio ugašen, svjedok V. M. nazvala okrivljenog na broj telefona njegovog prijatelja V. D. i to nakon što je policija došla kući i tražila okrivljenog zbog prijave oštećenog. Isto tako, svjedok Ć. M. je u svom iskazu naveo da se cijelo vrijeme toga dana od 16:00 časova do oko 20:00 časova okrivljeni nalazio sa njim u lokalu „Brijeg Morače“ kada ga je pozvala majka, što je u bitnom potvrdio i svjedok V. D. (bez obzira što je isti pred istražnim sudijom naveo da je okrivljeni ostao u kafani i poslije 22:00 časa), a da su se svjedoci Ć. i V. u vrijeme odigravanja predmetnog događaja (oko 20:00 sati) nalazili baš u ovom lokalu proizilazi iz dopunskog nalaza vještaka telekomunikacione struke u kojem je navedeno da su svjedoci Ć. i V. u tom vremenskom intervalu sa svojih mobilnih telefona ostvarivali kontakte sa baznih stanica koje pokrivaju i lokaciju u kojoj se nalazi lokal „Brijeg Morače“.

Dakle, kako je i nakon izvođenja svih predloženih dokaza ostala samo sumnja u pogledu utvrđivanja krivice okrivljenog i kako Sud na osnovu iskaza svjedoka – oštećenog ne može nesumnjivo izvesti zaključak ni o vremenu izvršenja predmetnog krivičnog djela, ni o načinu izvršenja i nastanka povreda, ni o licu koje je nanijelo oštećenom povrede, to je Sud mišljenja da takvom iskazu ne može pokloniti svoju vjeru, niti na njemu zasnovati osuđujuću presudu, pa je okrivljenog na osnovu člana 373 stav 1 tačka 2 ZKP-a, a imajući u vidu odredbe člana 3 ZKP-a oslobodio od optužbe, smatrajući da u postupku nije dokazano da je izvršio krivično djelo nasilničko ponašanje iz člana 399 Krivičnog zakonika, stavljeno mu na teret.

Kako je Sud u ovom postupku donio oslobađajuću presudu, to je svjedoka -oštećenog Prelević Marinka u pogledu postavljenog imovinsko-pravnog zahtjeva u iznosu od 20.000 eura uputio na redovnu građansku parnicu, shodno članu 239 ZKP-a.

Troškovi krivičnog postupka padaju na teret budžetskih sredstava Crne Gore, shodno članu 230 ZKP-a.

OSNOVNI SUD U PODGORICI

Dana, 17.06.2013. godine
ZAPISNIČAR SUDIJA
Valentina Vukašinović, s.r. Larisa Mijušković-Stamatović, s.r.

PRAVNA POUKA :

Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko ovog suda.

ZTO: Valentina Vukašinović