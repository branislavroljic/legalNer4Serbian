K.br.43/14
U IME CRNE GORE
Osnovni sud u Pljevljima, kao prvostepeni krivični sud po sudiji Ljiljani Popović, uz sudjelovanje zapisničara Zore Leković, u krivičnom predmetu protiv optuženog R.B. iz P. zbog krivičnog djela nedozvoljeno držanje oružja i eksplozivnih materija iz čl.403 st.1 Krivičnog Zakonika Crne Gore i krivičnog djela ugrožavanje opasnim orudjem pri tuči i svadji iz čl.154 Krivičnog zakonika Crne Gore a po optužnom predlogu ODT Pljevlja Kt.br.60/14 od 07.04.2014.godine, nakon održanog glavnog i javnog pretresa u prisustvu zamjenika ODT Pljevlja Tomčić Milivoja, oštećenog V.S.i optuženog R.B.,dana 23.04.2014. godine, donio je i javno objavio
P R E S U D U
Optuženi R. B., JMBG ...., od oca M. i majke D. rodjene B., rodjen u Pljevljima dana ....godine, sa prebivalištem u P., državljanin CG, neoženjen, bez djece, nezaposlen, pismen, završio srednju školu za konobara, govori srpskim jezikom, razumije crnogorski jezik, srednjg imovnog stanja, neosudjivan.

K R I V J E
Što je :

Dana 10.03.2014.godine u večernjim časovima u ugostiteljskom objektu "S." u P. protivnom članu 10 i 10 a Zakona o izmjenama i dopunama Zakona o odružju(Sl.list CG br.20/12)neovlašćeno nosio i držao vatreno oružje - pištolj marke "C.z.", cal.7,65 mm, fabričkog broja 134639 sa okvirom i jednim metkom cal.7,65 mm .

čime je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore,
pa mu sud na osnovu već citiranog zakonskog propisa te primjenom članova 4,5,13,15,32,36,42, 52,53 i 54 Krivičnog zakonika, te čl.226, 229 i 374 ZKP-a i z r i č e
USLOVNU OSUDU

Sa kojom se optuženom R.B. utvrdjuje kazna zatvora u trajanju od 3(tri) mjeseca i istovremeno odredjuje da se ista neće izvršiti ako optuženi u roku od jedne godine dana ne izvrši novo krivično djelo.

Optuženi je dužni platiti Budžetu Crne Gore na ime paušala iznos od 50,00 €,
a ovo u roku od 15.dana po pravosnažnosti presude, pod prijetnjom prinudnog izvršenja.

Na osnovu čl.75 Krivičnog zakonika Crne Gore prema optuženom Rončević Branku izriče se:

MJERA BEZBJEDNOSTI
Od optuženog se kao predmet izvršenja krivičnog djela trajno oduzima pištolj marke "C. z." cal. 7,65 mm, fabričkog broja 134639 sa okvirom i jednim metkom cal. 7,65 mm.

N A P R O T I V:

Optuženi R.B. sa generalijama kao u ovoj presudi
Na osnovu čl.373 st.1 tačka 1 ZKP-a
OSLOBADJA SE OD OPTUŽBE
Da je:

Dana 10.03.2014.godine, u ugostiteljskom objekstu "S." u P.posle 23,00 časova pri svadji oštećenog V.S. i J.G. mašio se oružja - pištolja marke "C.z." cal. 7,65 mm, fabričkog broja 134639 na način što je izvadio pištolj iza pojasa i sa rastojanja od oko 1 m uperio ga u pravcu glave oštećenog V.S.,
čime bi izvršio krivično djelo ugrožavanje opasnim orudjem pri tuči i svadji iz čl.154 Krivičnog zakonika Crne Gore.

Jer djelo za koje je optužen po zakonu nije krivično djelo.

Troškovi postupka padaju na teret budžetskih sredstava.

Imovinsko pravnog zahtjeva nije bilo.

O b r a z l o ž e nj e
Osnovno državno tužilaštvo u Pljevljima , optužnim predlogom Kt.br.60/14 od 07.04.2014.godine optužilo je R. B.iz P., da je izvršio krivično djelo nedozvoljeno držanje oružja i ekpslozivnih materija iz čl.403 st.1 Krivičnog Zakonika Crne Gore i krivično djelo ugrožavanje opasnim orudjem pri tuči i svadji iz čl.154 Krivičnog zakonika Crne Gore a na način, mjesto i vrijeme bliže opisano izrekom ove presude. U završnoj riječi zamjenik ODT Pljevlja ostajući pri optužnom predlogu predložio je da sud optuženog oglasi krivim i osudi po zakonu za oba krivična djela navodeći da je izvedenim
dokazima a prevashodno iskazom oštećenog V.S. utvrdjeno da je optuženi počinio krivična djela koja su mu stavljena na teret.

Oštećeni V.S.u završnoj riječi je istakao da se ne pridružuje krivičnom gonjenju protiv optuženog i da ne postavlja imovinsko pravni zahtjev.

Optuženi R.B. u odbrani datoj tužilaštvu navodi da je dana 10.03.2014.godine tokom cijelog dana bio u društvu sa svojim drugovima V.A., J. G. i K.B. i većinu vremena su provodili po ugostiteljskim objektima gdje su konzumirali alkohol i svi bili poprilično pijani. Negdje oko 23,00 časa a možda i kasnije sva četvorica su došla u lokal "S." iza Robne kuće da popiju piće. U lokalu je bila vlasnica lokala i njen sin kao i jedan gost koga nepoznaje a nakon kraćeg vremena u lokal su ušla dva momka za koje je kasnije saznao da se jedan zove V. a drugi G. i sjeli su za jedan sto i dok su sjedjeli počela je neka rasprava izmedju V. i J. ali on nezna zbog čega su se raspravljali i prepirali jer je bio u pijanom stanju. Dalje je kazao da je u medjuvremenu možda i dva tri puta izlazio napolje tako da nezna šta se sve dešavalo u lokalu a u jednom momentu je vidio da vlasnica lokala kuća poruku na telefon i zaključio je da je najvjerovatnije tom prilikom pozvala policiju i pošto je kod sebe imao za pojasom pištolj crne boje kalibra 7,65 mm koji je vlasništvo njegovog pokojnog djeda B. Lj. izvadio je pištolj iza pasa i bacio ga na pod pored šanka u lokalu. Taj pištolj je ispravan i radi se o pravom pištolju koji je njegov djed držao pod dozvolom. U medjuvremenu je u lokal došla policija i kad su vidjeli pištolj pitali su čiji je i on je rekao da je pištolj njegov i da ga je tu spustio. Koliko se može sjetiti nije uperivao pištolj prema V. S. niti je imao potrebe za tim jer se sa V. nije ni raspravljao pa zbog toga nije ni imao potrebe da ga straši pištoljem. Tvrdio je da nije bio toliko pijan da nemože tačno znati da nije uperivao pištolj prema Vranešu niti bilo kome drugom. Na glavnom pretresu priznajući izvršenje krivičnog djela nedozvoljeno držanje oružja i eksplozivnih materija i krivicu za isto dodao je da je znao da nemože da nosi pištolj bez dozvole. Nije priznao izvršenje krivičnog djela ugrožavanje opasnim orudjem pri tuči i svadji navodeći da nije uperio pištolj u V. već slučajno izvadio pištolj te da nije bio ni u kakvoj svadji sa V. jer se nije ni tukao ni svadjao sa V.S.a V. i J. su bili u nekoj priči, u raspravci a on do te noći nije poznavao oštećenog niti sa oštećenim imao bilo kakav problem. U završnoj riječi odluku o krivici i kazni ostavio je na ocjenu sudu.

U dokaznom postupku sud je saslušao svjedoka-oštećenog V.S., saslušao svjedoke J. G., Z.H., K.Ž. i G.R., izvršio uvid u fotokopiju potvrde o privremeno oduzetim predmetima UP CB Pljevlja br.sl. od 11.03.2014.godine, pročitoa službenu zabilješku UP CB Pljevlja broj 02-250/14-3489/1 od 11.03.2014.godine i pročitao izvod iz KE za optuženog.

Nakon provedenog dokaznog postupka i ocjene izvedenih dokaza a pri tom cijeneći priznanje optuženog R. ovaj sud je utvrdio da je optuženi R.B. izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore kako mu je to javnom optužbom i stavljeno na teret.

Naime, javna optužba stavlja na teret optuženom R. B. da je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, tako što je dana 10.03.2014.godine suprutno odredbi čl.10 i 10 a Zakona o izmjenama i dopunama Zakona o oružju neovlašćeno u lokalu "S." nosio i držao vatreno oružje pištolj marke "C. z." kalibra 7,65 mm, fabričkog broja 134639 sa okvirom i jednim metkom kalibra 7,65 mm. Optuženi priznaje izvršenje krivičnog djela i krivicu navodeći da je tačno da je kritične prilike u lokalu "S." imao kod sebe za pojasom navedeni pištolj koji je vlasništvo njegovog pokojnog djeda B.Lj. kao i da je znao da pištolj nemože da se nosi bez dozvole.

Priznanje optuženog R. je jasno, nedvosmisleno i potupno pa ga kao takvog sud i prihvata a isto je potvrdjeno i potvrdom UP CB Pljevlja o privremeno oduzetim predmetima od optuženog od 11.03.2014.godine iz koje se vidi da je od optuženog oduzet pištolj bližih karakteristika kao u izreci presude i okvir sa jednim metkom kalibra 7,65 mm kao i fotoelaboratom UP CB Pljevlja od 11.03.2014.godine. Priznanje optuženog je potvrdjeno i iskazima saslušanih svjedoka a naime iskazom oštećenog V. te svjedoka J. G., Z.H., K.Ž. i G.R. koji su posvjedočili da je optuženi kritične prilike u lokalu "S." imao kod sebe pištolj.

Dakle,jasnim i nedvosmislenim priznanjem optuženog kao i ostalim dokazima izvedenim u postupku nesumnjivo je utvrdjeno da je optuženi R. B. dana 10.03.2014. godine u večernjim časovima u lokalu "S." u P. nosio i držao vatreno oružje pištolj marke "C. z." kalibra 7,65 mm, fabričkog broja 134639 sa okvirom i jednim metkom kalibra 7,65 mm.Optuženi je znao i to po sopstvenom priznanju da pištolj nije mogao da nosi i drži kod sebe bez dozvole.Uprkos tome optuženi je pištolj nosio za pojasom.Dakle,optuženi Rončević je dana 10.03.2014. godine neovlašćeno držao i nosio suprotno odredbi čl. 10 i 10a st-2 Zakona o izmjenama i dopunama Zakona o oružju ( "Sl.list CG br.20/11 od 15.04.2011.godine") vatreno oružje-pištolj i po mišljenju suda a i po priznanju optuženog, optuženi je znao da oružje ne može da se drži i nosi bez odobrenja nadležnog organa ali u prkos tome držao je i nosio je sa sobom vatreno oružje, pa je dakle optuženi R. postupao sa direktnim umišljajem i u ovim njegovim radnjama stiču se svi bitni elementi bića krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore pa ga je sud kao umišljajnog učinioca oglasio krivim i osudio po zakonu.

Prilikom odlučivanja o vrsti i visini krivične sankcije sud je u smislu čl.42 Krivičnog zakonika Crne Gore cijenio sve okolnosti koje utiču kako na vrstu tako i na visinu krivične sankcije. Optuženi R. je priznao izvršenje krivičnog djela i svoju krivicu. Radi se o mladoj osobi koja je nezaposlena. Do sada nije osudjivan što je utvrdjeno iz izvoda iz KE. Ove činjenice su uzete kao olakšavajuće okolnosti na strani optuženog i sud je mišljenja da u konkretnom slučaju nije nužno optuženom izricati kaznu zatvora već da se u smislu čl.52 i 53 Krivičnog zakonika Crne Gore opravdano može očekivati da će i samo upozorenje djelovati na ovog optuženog da više ne vrši krivična djela i postići se svrha kažnjavanja zakonom predvidjena pa je sud optuženom utvrdio kaznu zatvora u trajanju od 3 (tri) mjesta što predstavlja minimum kazne propisane za ovo krivično djelo i istovremeno odredio da se ista neće izvršiti ako optuženi u roku od jedne godine dana ne izvrši novo krivično djelo.

Odluka suda da optuženi Budžetu Crne Gore plati na ime paušala iznos od 50,00 € koji iznos je odmjeren obzirom na dužinu trajanja i složenost krivičnog postupka te imovno stanje optuženog zasniva se na čl.226 i 229 ZKP-a.

Na osnovu čl.75 Krivičnog zakonika Crne Gore sud je prema optuženom izrekao mjeru bezbjednosti sa kojom je od optuženog kao predmet izvršenja krivičnog djela trajno oduzet pištolj marke "C.z." kalibra 7,65 mm, fabričkog broja 134639 sa okvirom i jednim metkom kalibra 7,65 mm.

N A P R O T I V
Sud je optuženog R.B. primjenom čl.373 st.1 tačka 1 ZKP-a oslobodio od optužbe da je izvršio krivično djelo ugrožavanje opasnim orudjem pri tuči i svadji iz čl.154 Krivičnog zakonika Crne Gore kako mu je to javnom optužbom stavljeno na teret.

Naime,javna optužba stavlja na teret optuženom R.B. da je izvršio krivično djelo ugrožavanje opasnim orudjem pri tuči i svadji iz čl.154 Krivičnog zakonika Crne Gore tako što je dana 10.03.2014.godine u večernjim časovima u lokalu "S." u P. dok su se oštećeni V. S.i J. G. svadjali mašio se pištolja marke "C. z." kalibra 7,65 mm koji je izvadio iza pojasa i sa rastojanja od oko jednog metra uperio ga u pravcu glave oštećenog V.. Optuženi R.negira izvršenje ovog krivičnog djela navodeći da kritične prilike nije uperivao pištolj u oštećenog V., da se nije ni tukao ni svadjao sa oštećenim V..

Radi provjere odbrane optuženog R. sud je izveo naprijed navedene dokaze pa je tako svjedok-oštećeni V.S. izjavio da je kritične večeri bio u lokalu "S." sa G.R. i da su ulaskom u lokal vidjeli da za jednim stolom sjede njemu četiri nepoznata momka koja su po njegovoj procjeni bila pod uticajem alkohola a to je zaključio iz toga što su zahtijevali od vlasnice lokala i njenog sina da im pušta neku muziku i što su se ponašali arogantno. U jednom momentu pokušao je da ih smiri govoreći im da ne uznemiravaju vlasnicu i ostale goste da bi oni sva četvorica ustali iza stola i prišli za njegov sto. Stajali su ispred njega i G. i u jednom trenutku momak koga su zvali "R." ili "R." izašao je iz lokala i ubrzo se vratio a jedan od te četvorice momaka a to je J. G. govorio je "šta to glumiš" i ponovio to nekoliko puta a on mu odgovorio da ne glumi već da traži da se ponašaju pristojno i normalno i J. ga hvata rukom za kačket koji mu se nalazio na glavi i kačket je pao na pod. Možda je pokušao da ustane da bi se pored stola tada našao momak "R." koji je izvadio iza pojasa pištolj i okrenuo ga u pravcu njegove glave sa rastojanja od možda jednog metra i čini mu se da je govorio "svi dolje". U istom trenutku dolazi policija. Oštećeni V. je kazao da kritične večeri ništa ružno nije rekao J.niti je J. njemu rekao nešto ružno, nijesu se svadjali niti se tukli.Tvrdio je da se nije svadjao sa J.već samo pokušavao da ih smiri, J. je govorio povišenim tonom kada je prišao njihovom stolu a on je govorio normalnim tonom. Optuženi je momak koga su kritične večeri zvali "R." ili "R.".

Cijeneći iskaz svjedoka-oštećenog V. S. sud je u cjelosti prihvatio njegov iskaz smatrajući isti krajnje istinit i objektivan. Oštećenom je u interesu da dogadjaj prikaže onako kako se zaista i desio i sud je ubjedjenja da je oštećeni V. kritični dogadjaj i opisao onako kako se zaista i desio.

Svjedok J. G. je izjavio da je kritične večeri zajedno sa optuženim, V.A. i K. B. došao u lokal "S." negdje oko 23,00 časa ili oko ponoći, da su sidjeli u lokalu i onda je došla policija i rekla im da izlaze iz lokala jedan po jedan i ispred lokala ih je policija pretresla ali nezna koji razlog je bio za to pretresanje. Kod nekoga je nadjen pištolj ali on nezna kod koga. Kazao je da je tačno da je oštećeni V. kritične večeri bio u lokalu i to sa G. ali nije bilo nikakve svadje izmedju njega i oštećenog V. već je samo bilo nekog prepucavanja i to pjanskog prepucavanja. Niti je znao niti vidio da je optuženi te noći kod sebe imao pištolj niti je vidio da je optuženi uperivao pištolj u oštećenog.Svjedokinja Z. H. je izjavila da je suvlasnik lokala "S." te da poznaje i optuženog i oštećenog i J. G. kao i da se kritične večeri sve odigralo u dva minuta, momci su bili malo popili, nije bilo psovanja ni tuče ni svadje. Kazala je da optuženi nije ništa uradio, naprotiv smirivao je situaciju i u jednom momentu izašao iz lokala da bi se odmah vratio i iza pojasa izvadio nešto crno, u prvom momentu je pomislila da je u pitanju nož a kasnije je vidjela da je to pištolj.V. se nije svadjao ni sa kim pa ni sa J., V.nikom nije ni riječ rekao a J. jeste provocirao V., čak je V. makao kačket sa glave.Uzela je telefon da pozove policiju ali je u tom momentu policija ušla u lokal pa nije stigla da ih pozove.Nije vidjela da je optuženi uperivao pištolj u pravcu V.. Svjedokinja Zukić je kazala da kada je R. izašao iz lokala ostavio je otvorena vrata i tada ustaje V. i zatvara vrata a onda ulazi R. koji govori V. "što mi zatvaraš vrata ispred nosa" i tada vadi pištolj, prolazi jedno dva metra i sjeda a pištolj drži u ruci i tada u lokal ulazi policija a posle je vidjela da je R. pištolj ostavio ispod stola. Policiju je htjela da pozove onog momenta kada je vidjela kod R. pištolj jer do tada ništa nije ukazivalo da će doći do nekog problema i nebih zvala policiju da nije vidjela kod Rončevića pištolj i tada se prepala. Svjedok K.Ž. je kazao da optuženog i J.G. poznaje izvidjenja dok oštećenog V. poznaje duže pošto su jedno vrijeme bili u komšiluku. Ni skim od njih se ne druži. Kritične večeri je bio u lokalu "S.", bio je sam i sjedio za jednim stolom i u lokal su prvo došli R. i njegovi drugovi J., V. i K. a malo kasnije dolazi V. sa G.. Sve je bilo u redu osim što je društvo R. tražilo malo glasniju muziku. Nije bilo tuče ni pomjeranja stolova, ni jedna čaša nije polomljena a bilo je verbalnih riječi izmedju ova dva društva koja su jedna drugom govorila "šta me gledaš".U jednom momentu R. je izašao iz lokala i ostavio otvorena vrata, V. je ta vrata zatvorio i tada u lokal ulazi R. koji V. govori "što mi zatvaraš vrata ispred nosa"i nikakvog kontakta izmedju R. i V. nema jer V. nije reagovao na to i tada R. vadi pištolj iza pojasa i prolazi i sjeda na svoje mjesto a posle pet minuta dolazi policija.R. nije uperivao pištolj u V.jer da je to uradio on bi to morao vidjeti obzirom na poziciju svoga stola.Svi momci su bili pripiti a nikakve svadje izmedju ova dva društva nije bilo, bilo je samo ono"šta me gledaš".

Sud je cijenio i iskaze svjedoka J.G.,Z. H. i K.Ž. i mišljenja je da su ovi svjedoci bili i istiniti i nepristrasni u svom kazivanju u pogledu činjenice da izmedju oštećenog V. i J.G. nije bilo svadje kritične prilike jer i sam oštećeni tvrdi da izmedju njega i J. nije bilo svadje. Sud je prihvatio iskaze svjedoka Z.i K.i u pogledu činjenice da je optuženi R. ušao u lokal sa pištoljem u ruci i da je istim mahao jer tu činjenicu ne spori ni sam optuženi.Medjutim, navode svjedoka J. da nije znao niti vidio da optuženi ima pištolj kod sebe kao i da nije vidio da je optuženi R. uperivao pištolj u oštećenog V. sud nije prihvatio smatrajući da je svjedok J. ovakvim svojim kazivanjem htio da pomogne svome drugu optuženom R. kako bi optuženi izbjegao odgovornost za neovlašćeno nošenje i držanje pištolja. Navode svjedoka Z. i K.Ž.da nijesu vidjeli da je optuženi uperivao pištolj u oštećenog sud takodje smatra navodima datim u cilju pomaganja optuženom pa ih iz tih razloga ne prihvata.

Svjedok G. R. je izjavio da se druži sa oštećenim V. a da optuženog zna izvidjenja dok J. G. zna odavno. Kritične večeri bio je sa oštećenim, prvo su bili u lokalu "D."i kad se taj lokal zatvorio pošto nisu imali gdje otišli su u lokal"S.".Bilo je kasno i oba su bila pripita i kad su došli u "S."vidjeli su da za jednim stolom sjedi optuženi sa J.Goranom, jednim momkom V. i jednim momkom K. u lokalu je bio i K.Ž.ali nije bio u društvu sa optuženim.On i oštećeni su sjeli za jedan sto i poručili piće, sjeća se da je nešto pričao sa J. G. i u jednom momentu V. je ustao i pošao napolje pošto je WC napolju i otvorio je vrata a Joksović koji je ulazio u lokal promašio je vrata kako je oštećeni otvarao vrata i tada je došlo do raspravke izmedju J. i oštećenog, raspravka je bila bučna a muzika glasna i svi su ustali da bi smirili situaciju,svi su bukvalno bili u jednom krugu koliko se sjeća mada je bio pijan kao letva i tada je R. izašao iz lokala i kad se vratio mahao je pištoljem a ubrzo nakon toga dolazi policija.Nemože da se sjeti jer je toliko bio pijan, nije vidio da je R. uperio pištolj u V. a u policiji je rekao da je to vidio. Kazao je da kad se R. vratio u lokal situacija izmedju J. i V. se bila smirila i nije bilo raspravke izmedju J. i V. u momentu kad R.ulazi u lokal i počinje da maše pištoljem i da se dere.Ogriješio bi dušu kada bi rekao da je R.uperivao pištolj u V., R. je samo mahao pištoljem i govorio "svi napolje".Verbalni duel izmedju V. i J. je trajao 15 do 20 minuta, prije vrata oni su se raspravljali sjedeći za stolovima.U jednom momentu jednom ili dva puta J. je udario po kačketu koji je V.imao na glavi.

Cijeneći iskaz svjedoka G. R. sud isti nije mogao prihvatiti ni kao istinit ni kao ubjedljiv. Naprotiv, sud je mišljenja da je ovaj svjedok svojim kazivanjem htio da pomogne svome drugu oštećenom V. ali i optuženom R..Ovaj svjedok po sopstvenom priznanju je bio pijan kako kaže "kao letva".Jedino ovaj svjedok navodi da je oštećeni V.pošao da izadje iz lokala i otvorio vrata a J.G. koji je ulazio u lokal pošto se vraćao iz WC-a je promašio vrata i tada dolazi do raspravke izmedju njih dvojice a onda R.izlazi iz lokala i vraća se sa pištoljem u ruci. Svjedoci Z.i K. su kazali da je u jednom momentu optuženi R. izašao iz lokala i ostavio otvorena vrata koja je oštećeni Vraneš zatvorio i da tada u lokal ulazi R. koji govori V."što mi zatvaraš vrata ispred nosa" našta oštećeni nije reagovao i tada R.vadi pištolj iza pojasa i prolazi i sjeda na svoje mjesto. Dakle, sud je na ovu činjenicu poklonio vjeru iskazima svjedoka Z. i K. jer su bili ubjedljivi u svom kazivanju, svjedok K. je bio kritične večeri trijezan dok je svjedok G. bio u pijanom stanju i logično je da osoba koja je trijezna bolje zapaža činjenice od osobe koja je u alkoholisanom stanju.

Dakle,u postupku je nesporno utvrdjeno da kritične prilike u lokalu "S." nije bilo tuče. Takodje je nesporno utvrdjeno da je optuženi R. kritične prilike kod sebe imao vatreno oružje-pištolj marke "C. z." kalibra 7,.Iskazom oštećenog V.S., iskazima svjedoka J.G., Z. H. i K.Ž. utvdjeno je da kritične prilike nije bilo ni svadje u lokalu pa ni svadje izmedju oštećenog V. i J. G..Optuženom R. se javnom optužbom stavlja na teret izvršenje krivičnog djela ugrožavanje opasnim orudjem pri tuči i svadji iz čl.154 Krivičnog zakonika Crne Gore. Ovo krivično djelo čini onaj ko se pri tuči ili svadji maši oružja, opasnog orudja ili drugog sredstva podobnog da tijelo teško povrijedi ili zdravlje teško naruši.Svadja kao elemenat ovog krivičnog djela znači oštru, verbalnu prepirku izmedju dva ili više lica koja prelazi okvire obične prepirke. Kritične prilike jeste bilo takozvanog "prepucavanja" odnosno provociranja oštećenog V.od strane J.G..Medjutim, nije bilo svadje obzirom da oštećeni V. nije reagovao na ta provociranja J. što su potvrdili svjedoci Z. i K.. Dakle, da bi postojalo krivično djelo ugrožavanje opasnim orudjem pri tuči i svadji iz čl.154 Krivičnog zakonika Crne Gore neophodno je da postoji tuča ili svadja pri kojoj se učinilac mašio oružja, opasnog orudja ili drugog sredstva podobnog da tijelo teško povrijedi ili zdravlje naruši. Kritične prilike optuženi R. jeste mahao vatrenim oružjem-pištoljem ali nije bilo ni tuče ni svadje koji su bitni elementi krivičnog djela ugrožavanje opasnim orudjem pri tuči i svadji iz čl.154 Krivičnog zakonika Crne Gore te dakle u radnjama optuženog Rončevića nema elemenata predmetnog krivičnog djela pa ga je sud na osnovu čl.373 st.1 tačka 1 ZKP-a oslobodio od optužbe kako je to bliže opisano izrekom ove presude.

Troškovi krivičnog postupka shodno čl.230 ZKP-a padaju na teret budžetskih sredstava.

Imovinsko pravnog zahtjeva nije bilo.

OSNOVNI SUD U PLJEVLJIMA, dana 23.04.2014.godine.

Zapisničar, S u d i j a,
Zora Leković Ljiljana Popović
PRAVNA POUKA:

Protiv ove presude dozvoljena je žalba u roku od 8.dana po prijemu
iste Višem sudu B. Polje, a preko ovog suda.