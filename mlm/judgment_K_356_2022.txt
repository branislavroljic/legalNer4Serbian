K. br. 356/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Dejane Harović, u krivičnom postupku protiv okrivljenog L. Đ., zbog krivičnog djela krađa iz čl. 239 st. 1 u vezi sa čl. 23 st. 2 Krivičnog zakonika Crne Gore, nakon javnog glavnog pretresa održanog 31. 1. 2024. godine, u prisustvu zastupnika optužbe Luke Dabovića savjetnika u Osnovnom državnom tužilaštvu u Podgorici i okrivljenog, istog dana izrekao je i objavio,
P R E S U D U
Okrivljeni: L. Đ., JMB ---, od oca T. i majke V., rođene B., rođen ---. godine u Podgorici, sa prebivalištem u Podgorici – Ul. ---, državljanin Crne Gore, razumije crnogorski jezik, koji je i njegov jezik, nezaposlen, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 4. 4. 2022. godine, u Podgorici, u maloprodajnom objektu "--", u tržnom centru --, svjestan svoga djela čije izvršenje je htio i znajući da je isto zabranjeno, zajedno i po prethodnom dogovoru sa mldb. D. M., tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist, na način što su sa police na kojoj se nalazio pribor za brijanje oduzeli i prisvojili 11 komada muških žileta marke "Gillette" i to 5 komada "Patrone Gillette Fusion Proglide" vrijednosti u iznosu od po 22,65 €, i 6 komada britvica za aparat za brijanje "5S Gillette Fusion power" vrijednosti u iznosu od po 20,99 €, stavljajući iste u ranac okrivljenog Đ. L., nakon čega su se, prelazeći registar kasu, uputili u pravcu izlaza, pribavljajući na taj način protivpravnu imovinsku korist u vrijednosti od 239,19 €,
- čime je izvršio krivično djelo krađa iz čl 239 st. 1 u vezi sa čl. 23 st. 2 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 90,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom L. Đ. je optužnim predlogom Osnovnog državnog tužilaštva u Podgorici Kt. br. --/22 od 20. 5. 2022. godine stavljeno na teret krivično djelo krađa iz čl. 239 st. 1 u vezi sa čl. 23 st. 2 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu i predložio sudu da okrivljenog oglasi krivim i osudi po zakonu.

Okrivljeni L. Đ. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je 4. aprila 2022. godine sa maloljetnim M. D. ušao u market "--" koji se nalazi u tržnom centru Gintaš. Kada su došli do dijela gdje se nalaze žileti za brijanje, otuđili su 11 pakovanja žileta koje su stavili u ranac koji je on nosio. Nakon toga su se uputili prema izlazu gdje ih je zaustavio zaposleni u marketu, budući da se aktivirao alarm. Na licu mjesta su kod njih pronašli žilete koji su oni oduzeli, a potom su pozvali policiju. Na glavnom pretresu je dodao da se radilo o dvije vrste žileta od kojih je pet bilo marke"Patrone Gillette Fusion Proglide" vrijednosti po 22,65 eura, a šest je bilo marke"5S Gillette Fusion power" vrijednosti po 20,99 eura. Upoznat je i da je vještakinja dala nalaz i mišljenje da sve ukupno vrijedi 239,19 eura i u tom pravcu nije imao bilo kakvih primjedbi. U završnoj riječi je naveo da je sve što je učinio jedna velika glupost i da se kaje.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE --/22 od 3. 6. 2022. godine, od koga zavisi izbor i visina krivične sankcije. Na taj način je tokom postupka nesumnjivo utvrđeno da je okrivljeni dana 4. 4. 2022. godine, u Podgorici, u maloprodajnom objektu "--", u tržnom centru Gintaš, zajedno i po prethodnom dogovoru sa maloljetnim M. D., tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist, na način što su sa police na kojoj se nalazio pribor za brijanje oduzeli i prisvojili 11 komada muških žileta marke "Gillette" i to 5 komada "Patrone Gillette Fusion Proglide" vrijednosti u iznosu od po 22,65 €, i 6 komada britvica za aparat za brijanje "5S Gillette Fusion power" vrijednosti u iznosu od po 20,99 €, stavljajući iste u ranac okrivljenog L. Đ., nakon čega su se, prelazeći registar kasu, uputili u pravcu izlaza, pribavljajući na taj način protivpravnu imovinsku korist u vrijednosti od 239,19 €.

Cijeneći subjektivni odnos okrivljenog prema djelu, sud nalazi da je okrivljeni bio svjestan da zajedno sa maloljetnim M. D. oduzimaju tuđe pokretne stvari, 11 komada muških žileta marke "Gillette", te da su to učinili u namjeri da sebi pribave protivpravnu imovinsku korist, što su nesumnjivo i htjeli. Time je u njegovim radnjama pored objektivnih ostvaren i subjektivni element bića krivičnog djela krađa iz čl. 239 st. 1 u vezi sa čl. 23 st. 2 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču da kazna bude manja ili veća, pa je od olakšavajućih okolnosti na strani okrivljenog cijenio njegove lične prilike, odnosno da je lošeg imovnog stanja, njegovo držanje nakon učinjenog krivičnog djela, odnosno potpuno i jasno priznanje i iskreno kajanje, a s tim u vezi i stav oštećenog koji se nije pridružio krivičnom gonjenju i nije postavio imovinskopravni zahtjev, te njegov raniji život, odnosno neosuđivanost koja je utvrđena iz izvoda iz registra kaznenih evidencija Ministarstva pravde, ljudskih i manjinskih prava --/2022 od 3. 6. 2022. godine, dok otežavajućih okolnosti nije bilo. Imajući u vidu navedene olakšavajuće okolnosti, sud je okrivljenom shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude. Po ocjeni suda, prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od tri mjeseca i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je okrivljeni izrazio iskreno kajanje, pa je sud iz takvog njegovog držanja nakon učinjenog krivičnog djela zaključio da je i samo vođenje predmetnog krivičnog postupka uticalo na okrivljenog da shvati da je njegovo ponašanje bilo pogrešno i nedopustivo. Na ovaj način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Na osnovu čl. 226 i čl. 229 Zakonika o krivičnom postupku sud je obavezao okrivljenog da na ime troškova krivičnog postupka plati iznos od 90,50 eura, od čega na ime troškova vještačenja po vještaku komercijalno-trgovačke struke iznos od 60,50 eura i na ime paušalnih troškova iznos od 30,00 eura, koji je određen prema trajanju i složenosti postupka i imovnom stanju okrivljenog.

Imajući u vidu navedeno, shodno čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 31. 1. 2024. godine
ZAPISNIČARKA S U D I J A
Dejana Harović Rade Ćetković
DN-a: Po primjerak presude dostaviti:

- ODT Podgorica,
- Okrivljenom,
- Direkciji za imovinu po pravosnažnosti,
- a/a.

Postupljeno dana ________________
Namještenik suda_________________