U IME CRNE GORE
K.br.550/14
OSNOVNI SUD U NIKŠIĆU, sudija Perović Ivan, uz sudjelovanje Ćuzović Plane kao zapisničara, odlučujući u krivičnom predmetu okrivljenog B* D*A zbog krivičnog djela skidanje i povreda službenog pečata i znaka iz čl.381 st.1 KZ, po optužnom predlogu ODT-a Nikšić Kt.br.624/14 od 25.12.2014.g., nakon dovršenog glavnog i javnog pretresa dana 11.02.2015.g., u prisustvu zastupnika ODT-a Vukotić Slađane i okrivljenog B* D*a, donio je i istog dana javno objavio

P R E S U D U
Okrivljeni:

B* D*O od oca V* i majke J* rođ.*P rođen 20.08.1*0.g. u Plužinama, nastanjen u Nikšiću – Će* bb, državljanin Crne Gore, završio srednju školu, oženjen - četvoro djece, nezaposlen, lošeg imovnog stanja, ranije neosuđivan,
Kriv je
Što je:

Neutvrđenog dana u periodu od 30.06.2014.g. do 22.07.2014.g. u Nikšiću svjestan svog djela čije je izvršenje htio u porodičnoj kući koja se nalazi u naselju Će*, skinuo službeni znak – distributivnu plombu koju je ovlašćeno službeno lice EP ostavilo radi osiguranja predmeta – brojila, na način što je sa brojila skinuo distirubivnuplombu broj AA 11923 u čemu je otkriven prilikom kontrole mjernog mjesta od strane radnika EP dana 22.07.2014.g.

čime je učinio krivično djelo skidanje i povreda službenog pečata i znaka iz čl.381 st.1 Krivičnog zakonika.

Sud okrivljenom primjenom čl.4 st.2, čl.42, čl.52, čl.53 i čl.54 Krivičnog zakonika i čl.374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ova kazna neće izvršiti ako okrivljeni u roku od 1 (jedne) godine po pravosnažnosti presude ne učini novo krivično djelo.

Dužan je okrivljeni na ime troškova krivičnog postupka uplatiti na žiro račun ovoga suda broj 832-152-32 iznos od 30,00 eura, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
ODT iz Nikšića optužnim predlogom Kt.br.624/14 stavio je na teret okrivljenom B* D*u izvršenje krivičnog djela skidanje i povreda službenog pečata i znaka iz čl.381 st.1 KZ pa je zastupnik ODT-a Vukotić Slađana koja je zastupala optužbu na glavnom pretresu, istu činjenično izmijenila, ostajući u završnoj riječi pri izmijenjenom optužnom aktu, uz predlaganje sudu da okrivljenog oglasi krivim i osudi po zakonu.

Okrivljeni B* D*O negirao je izvršenje krivičnog djela, navodeći u svojoj odbrani da sa porodicom živi u kući u naselju Će*, da su prošle godine u jesen zbog duga koji iznosi oko sedam hiljada radnici Elektrodistribucije isključili njegov objekat sa elektromreže i sjeća se da ga je supruga pozvala i kazala mu da su došli radnici Elektrodistribucije da isključe struju pa je on rekao da im kaže da ga sačekaju kako bi se sa njima dogovorio da ga ne isključuju. Oni to nijesu uradili već su njegovu inače bolesnu suprugu odgurnuli i izvršili su isključenje, pa je on kada je došao kući iz bijesa priključio električnu energiju ali nije bilo nikakve plombe već su samo dvije žice bile izvučene.

Okrivljeni je u završnoj riječi ostao pri iznijetoj odbrani, ostavljajući pitanje svoje krivice sudu na odluku.

Sud je u dokaznom postupku na saglasan predlog stranaka pročitao iskaz svjedoka M* M* dat kod ODT-a Nikšić od 25.12.2014.g., pročitao zapisnik Elektrodistribucije Nikšić o izvršenju naloga za obustavu snabdijevanja električnom energijom br.0002726 od 30.06.2014.g., zapisnik Elektrodistribucije Nikšić o izvršenju naloga za obustavu snabdijevanja električnom energijom br.0002505 od 22.07.2014.g. i pročitao izvod iz kaznene evidencije za okrivljenog.

Svjedok M* M* naveo je u svom iskazu da je 30.06.2014.g. sa kolegom J*D* bio na terenu i tada su zbog neplaćenog duga isključili sa niskonaponske mreže potrošača B* D*a na brojilu a brojilo su plombirali plombom. Dana 22.07.2014.g. kada su došli u ponovnu kontrolu konstatovali su da je ovaj potrošač samovoljno priključen na mrežu i da je skinuta plomba koju su prilikom prethodne kontrole postavili.

ZAPISNIKOM o izvršenju naloga za obustavu snabdijevanja električnom energijom br.0002726 od 30.06.2014.g. konstatovano je da je objekat potrošača B* D*a isključen sa elektro mreže na brojilu zbog duga u iznosu od 10,300,17 eura a da nakon isključenja brojilo je plombirano plombom AA11923.

ZAPISNIKOM o izvršenju naloga za obustavu snabdijevanja električnom energijom br.0002505 od 22.07.2014.g. konstatovano je da je objekat potrošača B* D*a samovoljno priključen.

Sud nalazi da je na nesumnjiv način utvrđeno da je okrivljeni B* D*o neutvrđenog dana u periodu od 30.06.2014.g. do 22.07.2014.g. u Nikšiću svjestan svog djela čije je izvršenje htio u porodičnoj kući koja se nalazi u naselju Će*, skinuo službeni znak – distributivnu plombu koju je ovlašćeno službeno lice EP ostavilo radi osiguranja predmeta – brojila, na način što je sa brojila skinuo distirubivnuplombu broj AA 11923 u čemu je otkriven prilikom kontrole mjernog mjesta od strane radnika EP dana 22.07.2014.g., kojim radnjama je ostvario sva bitna obilježja krivičnog djela skidanje i povreda službenog pečata i znaka iz čl.381 st.1 KZ.

Naime, nesporno je da su ovlašćena službena lica – radnici Elektrodistribucije M* M* i J*Dr* dana 30.06.2014.g. zbog neplaćenog duga isključili sa nisko-naponske mreže objekat potrošača B* D*a na brojilu koje su zatim plombirali plombom, kao što je nesporno i to da su prilikom naredne kontrole dana 22.07.2014.g. konstatovali da je objekat ovog potrošača priključen na elektro-mrežu i da je skinuta plomba koju su prilikom prethodne kontrole postavili. Prethodno navedeno proizilazi iz sadržine 2 zapisnika Elektrodistribucije Nikšić kao i iz kazivanja svjedoka M* M*, kojim dokazima je sud u cjelosti poklonio vjeru.

Okrivljeni B*i D*o ne osporava da je izvršio priključenje svog objekta na elektro-mrežu ali tvrdi da nije skidao plombu budući da ista uopšte nije bila ni postavljena. Ovakvu tvrdnju okrivljenog sud ne prihvata nalazeći da je potpuno paušalna, budući da je sadržina zapisnika Elektrodistribucije od 30.06.2014.g. više nego jasna - u njemu piše da je nakon isključenja mjerno mjesto plombirano plombom AA11923, pri čemu je i svjedok M* M* kazao decidno da je nakon isključenja potrošača sa elektro-mreže, brojilo plombirano. Drugim riječima kazano, očigledno je da mjerno mjesto nakon isključenja sa elektro-mreže jeste plombirano a i nerealno je da bi radnici Elektrodistribucije unosili lažni podatak u zapisnik.

Kako je okrivljeni bio svjestan da skida službeni znak – distributivnu plombu postavljenu od strane ovlašćenog službenog lica radi osiguranja predmeta – brojila, što je očito i htio jer je jedino tako mogao (ako najprije skine plombu) brojilo priključiti na elektromrežu, pa je očigledno da je djelovao sa direktnim umišljajem.

Sud je donio rješenje da se neće saslušavati svjedok J* Dr* kao ni predstavnik Elektrodistribucije Nikšić, nalazeći da je prikupljena dokazna građa omogućavala meritorno rešavanje ove pravne stvari pa bi insistiranje na izvodjenju predmetnih dokaza samo doprinijelo odugovlačenju postupka.

Prilikom odlučivanja o krivičnoj sankciji, sud je okrivljenom kao olakšavajuće okolnosti shodno čl.42 KZ cijenio činjenicu da se radi o oženjenom licu - ocu četvoro djece, nezaposlenom i lošeg imovnog stanja, kao i raniju neosuđivanost utvrđenu iz izvoda iz kaznene evidencije, dok otežavajućih okolnosti nije našao, pa je sud nalazeći da su ispunjeni uslovi i čl.53 i čl.54 KZ, okrivljenom izrekao uslovnu osudu uz utvrđivanje kazne zatvora u trajanju od 30 dana koja se neće izvršiti ako okrivljeni u roku od jedne godine po pravosnažnosti presude ne izvrši novo krivično djelo, čime će se po ocjeni suda ostvariti svrha uslovne osude iz čl.52 KZ u okviru opšte svrhe propisivanja i izricanja krivičnih sankcija iz čl.4 st. 2 KZ.

Sud je okrivljenog shodno čl.226 i 229 ZKP-a obavezao na plaćanje paušalnih troškova krivičnog postupka u iznosu od 30,00 eura, srazmjerno složenosti i trajanju krivičnog postupka te imovnom stanju okrivljenog.

Iz iznijetih razloga, primjenom čl.374 ZKP-a odlučeno je kao u izreci presude.

OSNOVNI SUD U NIKŠIĆU dana 11.02.2015.g.

Zapisničar, SUDIJA,
Ćuzović Plana s.r. Perović Ivan s.r.

ZA TAČNOST OTPRAVKA TVRDI:

radnik suda
PRAVNA POUKA: Protiv ove presude nezadovoljna stranka ima pravo žalbe
u roku 8 dana od dana prijema iste preko ovog SUDA
VIŠEM SUDU PODGORICA.