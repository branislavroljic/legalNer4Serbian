K. br. 418/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog R.D., zbog krivičnog djela građenje objekta bez prijave i dokumentacije za građenje iz čl. 326a Krivičnog zakonika Crne Gore, nakon javnog glavnog pretresa održanog 22.07.2020. godine, u prisustvu zastupnika optužbe M.I. - savjetnika u Osnovnom državnom tužilaštvu Podgorica i okrivljenog, izrekao je i istog dana objavio,
P R E S U D U
Okrivljeni: R.D., JMB ...., od oca V. i majke LJ., rođene A., rođen .... godine u P., sa prebivalištem u P. – B. bb, državljanin Crne Gore, razumije crnogorski jezik, koji je i njegov jezik, penzioner, oženjen, otac dvoje djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

U periodu od početka decembra mjeseca 2018. godine do 28. februara 2019. godine, u V., u mjestu D.V.-L., na teritoriji G.G.P., svjestan svog djela, čije je izvršenje htio, znajući da je isto zabranjeno, postupajući protivno odredbi čl. 91 Zakona o planiranju prostora i izgradnji objekata ("Sl. list CG" br. 64/2017, br. 44/2018 i br. 63/2018)", na katastarskoj parceli broj ... i ... KO V., započeo izgradnju objekta, potpornih zidova dimenzija 18 x 22,3 x 18 m, visine u rasponu od cca 1,1 m do cca 1,8 m, ispod kojih je izbetonirao plato dimenzija 20,5 x 4,5 m, a u pravcu rijeke Morače nasuo površinu dimenzija cca 2,8 x 22,3 m, u čijoj sredini je izgradio betonsko stepenište obloženo kamenom dimenzije cca 2 x 3,5 m, dok je u koritu rijeke izlio ploču dimenzija cca 5,2 x 20,7 m, a uz objekat izgradio pristupnu rampu dimenzija cca 25 x 7 m, bez prethodno podnijete prijave i dokumentacije za građenje objekta,
- čime je izvršio krivično djelo građenje objekta bez prijave i dokumentacije za građenje iz čl. 326a Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom R.D. je optužnim predlogom Osnovnog državnog tužilaštva Podgorica Kt. br. 832/20 od 02.06.2020. godine stavljeno na teret izvršenje krivičnog djela građenje objekta bez prijave i dokumentacije za građenje iz čl. 326a Krivičnog zakonika Crne Gore. Zastupnik optužbe je na glavnom pretresu izmijenio činjenični opis optužnog predloga na način kako je to predstavljeno u izreci presude. U završnoj riječi je predložio sudu da okrivljenog oglasi krivim i osudi po zakonu.

Okrivljeni R.D. je u odbrani datoj u prethodnom postupku i na glavnom pretresu priznao izvršenje krivičnog djela koje mu se stavlja na teret, saglasno navodeći da je vlasnik parcele u V., tačnije u mjestu zvanom D.V.-L., na katastarskoj parceli broj ... i ... KO V., na kojoj je izvodio radove, koje je konstatovala inspekcija. Ta njegova parcela se nalazi uz rijeku Moraču i kada voda nadođe, bujica nosi zemlju sa te parcele. Da bi zaštitio zemljište i sačuvao isto od visokog vodostaja Morače bio je prinuđen da ozida potporni zid u obliku ćiriličnog slova "P", dimenzija 18 x 22,3 x 18 m, visine u rasponu od oko 1,1 m do 1,8 m, ispod kojeg je izbetonirao plato 20,5 x 4,5 m. U pravcu rijeke Morače je nasuo površinu dimenzija 2,8 x 22,3 m, u čijoj sredini je izgradio betonsko stepenište obloženo kamenom dimenzija 2 x 3,5 m dok je u koritu rijeke izlio ploču dimenzija 5,2 x 20,7 m, a uz objekat izgradio pristupnu rampu dimenzija 25 x 7 m. To je sve uradio od decembra do pred kraj februara 2019. godine. Za izvođenje tih radova se nije obraćao bilo kom državnom organu, niti je imao bilo kakve saglasnosti i dozvole za njihovo obavljanje, ali je nakon inspekcijskog nazdora podnio zahtjev da izvrši legalizaciju objekta. U završnoj riječi je naveo da se kaje zbog izvršenog krivičnog djela.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE …/… od 09.06.2020. godine na ime okrivljenog, od koga zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni u periodu od početka decembra mjeseca 2018. godine do 28. februara 2019. godine, u V., u mjestu D.V.-L., na teritoriji G.G.P., postupajući protivno odredbi čl. 91 Zakona o planiranju prostora i izgradnji objekata ("Sl. list CG" br. 64/2017, br. 44/2018 i br. 63/2018)", na katastarskoj parceli broj ... i ... KO V., započeo izgradnju objekta, potpornih zidova dimenzija 18 x 22,3 x 18 m, visine u rasponu od cca 1,1 m do cca 1,8 m, ispod kojih je izbetonirao plato dimenzija 20,5 x 4,5 m, a u pravcu rijeke Morače nasuo površinu dimenzija cca 2,8 x 22,3 m, u čijoj sredini je izgradio betonsko stepenište obloženo kamenom dimenzije cca 2 x 3,5 m, dok je u koritu rijeke izlio ploču dimenzija cca 5,2 x 20,7 m, a uz objekat izgradio pristupnu rampu dimenzija cca 25 x 7 m, bez prethodno podnijete prijave i dokumentacije za građenje objekta.

Članom 91 st. 1 Zakona o planiranju prostora i izgradnji objekata propisano je da investitor gradi objekat na osnovu prijave građenja i dokumentacije propisane ovim zakonom.

Cijeneći subjektivni odnos okrivljenog prema djelu, sud nalazi da je okrivljeni bio svjestan da pristupa građenju objekta bez prethodno podnijete prijave i dokumentacije za građenje, što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela građenje objekta bez prijave i dokumentacije za građenje iz čl. 326a Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike odnosno činjenicu da je oženjen, otac dvoje djece, lošeg imovnog stanja, penzioner, njegovo držanje posle učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela i ispoljeno kajanje, njegov raniji život i s tim u vezi neosuđivanost koja je utvrđena iz izvoda iz registra kaznenih evidencija Ministarstva pravde KE 1125/20 od 09.06.2020. godine, dok otežavajućih okolnosti nije bilo. Cijeneći navedene olakšavajuće okolnosti kao naročito olakšavajuće, shodno čl. 45 st. 1 tač. 3 i čl. 46 st. 1 tač. 5 Krivičnog zakonika Crne Gore, sud je okrivljenom ublažio kaznu ispod zakonom zaprijećenog minimuma, i utvrdio mu kaznu zatvora u trajanju od tri mjeseca, nalazeći pritom da okrivljenom nije nužno izreći kaznu radi krivičnopravne zaštite, već mu je primjenom čl. 53 i čl. 54 Krivičnog zakonika Crne Gore, izrekao uslovnu osudu, nalazeći da će se ovom mjerom upozorenja uz vrijeme provjeravanja od jedne godine u dovoljnoj mjeri uticati da okrivljeni ubuduće ne vrši krivična djela. Ovo iz razloga što je životna dob i raniji život okrivljenog jasno ukazuju da se ne radi o licu koje je sklono vršenju krivičnih djela. Po ocjeni suda, na ovaj način će se uspješno ostvariti svrha izricanja uslovne osude iz čl. 52 st. 2 Krivičnog zakonika Crne Gore, a u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 22.07.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja