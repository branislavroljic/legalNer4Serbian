K.br. 105/15
U IME CRNE GORE
OSNOVNI SUD U BERANAMA, kao prvostepeni krivični, po sudiji pojedincu Milovanu Spasoviću, uz učešće samostalnog referenta-zapisničara Momirke Fatić, u krivičnom predmetu protiv okrivljenog P.N., iz B., zbog krivičnog djela neovlašćeno organizovanje igara na sreću iz čl. 407 st. 1 Krivičnog zakonika Crne Gore /KZCG/, po optužnom predlogu Osnovnog državnog tužilaštva u Beranama Kt.br. 119/15 od 30.06.2015. godine, sa izmjenom od 16.10.2015. godine i 27.10.2015.godine, nakon održanog usmenog, glavnog i javnog pretresa, u prisustvu zamjenika ODT-a u Beranama Vladana Đalovića i okrivljenog P.N., donio je i javno objavio dana 28.10.2015. godine,

P R E S U D U
Okrivljeni P.N., JMBG ..., od oca Z. i majke O., rođene P., rođen ... . godine u B., sa prebivalištem u ul. V.M. bb u B., državljanin Crne Gore, oženjen, otac jednog djeteta, pismen, za završenom srednjom školom, nezaposlen, srednjeg imovnog stanja, osuđivan presudom Osnovnog suda u Beranama K.br. 442/02 od 26.03.2003.godine, po čl.164 st. 3 KZ RCG, na kaznu zatvora u trajanju jedne godine uslovno za dvije godine; presudom Osnovnog suda u Beranama K.br. 307/03 od 15.03.2004. godine, po čl. 189 st. 2 u vezi st. 1 KZ RCG, na kaznu zatvora u trajanju od 45 dana i presudom Osnovnog suda u Beranama K.br. 127/06 od 21.10.2006. godine, po čl. 376 st. 3 KZ RCG, na kaznu zatvora u trajanju od 4 mjeseca uslovno za jednu godinu,
OSLOBAĐA SE OD OPTUŽBE
Da je:

Dana ... . godine, u svom automat klubu na autobuskoj stanici, u ul. "D.V." bb, u B., sposoban da shvati značaj svog djela i da upravlja svojim postupcima, svjestan svog djela čije je izvršenje htio, znajući da je isto zabranjeno, suprotno čl. 10 i 12 Zakona o igrama na sreću, priređivao posebne igre na sreću na 10 automata, bez odobrenja Uprave za igre na sreću i bez zaključenog ugovora o koncesiji za priređivanje igara na sreću na automatima,
- čime bi izvršio krivično djelo neovlašćeno organizovanje igara na sreću iz čl. 407 st. 1 KZ CG,
- pošto nije dokazano da je okrivljeni učinio krivično djelo za koje je optužen, na osnovu čl. 373 st. 1 tač. 2 Zakonika o krivičnom postupku /ZKP/.

Troškovi krivičnog postupka padaju na teret posebnog razdjela budžeta za rad sudova, na osnovu čl. 230 st. 1 ZKP-a.

Odbija se predlog ODT-a u Beranama da se na osnovu čl. 407 st. 4 KZ CG od okrivljenog oduzme 10 automata koji su upotrijebljeni kao sredstvo izvršenja krivičnog djela, kao neosnovan.

O b r a z l o ž e nj e
Optužnim predlogom ODT-a u Beranama Kt.br. 119/15 od 30.06.2015. godine, okrivljenom P.N., iz B., stavljeno je na teret izvršenje krivičnog djela neovlašćeno organizovanje igara na sreću iz čl. 407 st. 1 KZ CG.

Na glavnom pretresu od 16.10.2015. i 27.10.2015. godine, Zamjenik ODT-a u Beranama, Vladan Đalović, izmijenio je činjenični opis optužnog predloga, tako da isti glasi kao u izreci presude. U završnoj riječi je izjavio da je dokazima izvedenim tokom postupka utvrđeno da je okrivljeni učinio krivično djelo koje mu je stavljeno na teret, a što proizilazi iz jasnih i potpunih iskaza svjedoka inspektora Uprave za igre na sreću, iskaza drugih saslušanih svjedoka, te drugih pisanih dokaza koji su izvedeni tokom postupka, da je okrivljeni u automat klubu na autobuskoj stanici bez odobrenja Uprave za igre na sreću i bez zaključenog Ugovora o koncesiji za priređivanje igara priređivao igre na sreću. Predložio je da sud okrivljenog oglasi krivim i osudi na novčanu kaznu u iznosu od 1.200,00 eura, i da se na osnovu čl. 407 st. 4 KZ CG od okrivljenog oduzmu 10 automata koji su upotrijebljeni kao sredstvo izvršenja krivičnog djela.

Izjašnjavajući se o navodima iz optužnog predloga ODT-a u Beranama, okrivljeni P.N. je u svojoj odbrani na glavnom pretresu istakao da nije izvršio krivično djelo koje mu je stavljeno na teret, niti priznaje krivicu. Tvrdio je da nije vlasnik automat kluba na autobuskoj stanici u ul. "D. V." u B., već da taj objekat koristi kao magacinski prostor za sklapanje aparata za igre na sreću, popravku kućnih aparata, TV aparata, kompjutera i drugog, zajedno sa svojim programerima. Naveo je da ga je brat, D.P., obavijestio da su dana ... . godine, u njegov objekat u kojem se nalaze pomenuti aparati za popravku, dolazili inspektori koji su sačinili zapisnik o izvršenoj inspekcijskoj konotroli a koji zapisnik mu je brat predao kada se vratio iz B.. Istakao je da u tom objektu nije bilo priređivanja igara na sreću i da inspektori koji su vršili inspekcijski nazdor mogu potvrditi da tu nije bilo novca niti igrača. Dalje je naveo da je taj objekat vlasništvo preduzeća "S.V." B., a da je on ugovorom o zakupu uzeo taj objekat za magacinski prostor zajedno sa sada pokojnim V.Z.. U završnoj riječi je istakao da nije izvršio krivično djelo koje mu se stavlja na teret, jer to nije automat klub, što se vidi iz fotodokumentacije i natpisa na ulaznim vratima, da ne izgleda kao automat klub i da je to magacinski prostor za servisiranje aparata i kućnih aparata. Dodao je da prilikom vršenja inspekcijskog nadzora u objektu nije pronađen ni jedan igrač, niti novac, te da aparati nijesu bili u funkciji, a da su u tom magacinskom prostoru bili i TV prijemnici, što je potvrdio i inspektor V., da nije bilo nikakvog naplatnog pulta, te da je i ranije odgovarao za isto krivično djelo kada je oslobođen od optužbe, a kada je nađeno isto činjenično stanje povodom anonimnih prijava podnesenih protiv njega. Predložio je da ga sud oslobodi od optužbe.

Radi pravilnog i zakonitog presuđenja ove krivične stvari, sud je u dokaznom postupku na glavnom pretresu izveo sljedeće dokaze: saslušao svjedoke V.R., V.I., V.D. i L.T., pročitao zapisnik o izvršenoj inspekcijskoj kontroli Uprave za igre na sreću br. ... od ... .godine, izvršio uvid u fotodokumentaciju i to 3 fotografije koje su inspektori Uprave za igre na sreću sačinili prilikom vršenja kontrole, pročitao Ugovor o zakupu magacinskog prostora zaključen dana ... .godine između zakupodavca DOO "S.V." B. sa jedne strane i zakupca P.N. sa druge strane, ovjeren kod notara A. H. u B., i pročitao Uvjerenje izvoda iz registra kaznenih evidencija Ministarstva pravde Crne Gore, pribavljeno putem pravosudnog informacionog sistema, na ime okrivljenog P.N..

Nakon sprovedenog dokaznog postupka, cijeneći navode optužbe i izvedene pobrojane dokaze, u smislu čl. 16 i 370 ZKP-a, a dovodeći ih u vezu jedne sa drugim, sud je stao na stanovište da nije dokazano da je okrivljeni P.N. izvršio krivično djelo neovlašćeno organizovanje igara na sreću iz čl.407 st. 1 KZ CG za koje je optužen, pa ga je oslobodio od optužbe na osnovu čl. 373 st. 1 tač. 2 ZKP-a. Sud je cijenio odbranu okrivljenog da nije izvršio krivično djelo koje mu je stavljeno na teret, pa je istu prihvatio jer izvedenim dokazima nijesu potvrđeni navodi optužbe.

Naime, iz iskaza svjedoka V.R. utvrđeno je da je dana ... . godine u svojstvu inspektora Uprave za inspekcijske poslove-Odsjeka igara na sreću, vršio inspekcijsku kontrolu zajedno sa kolegom V.I., po osnovu prijave koju su dobili od Uprave za inspekcijske poslove, a koja je bila obaviještena putem sajta "Budi odgovoran", da se u prostoru autobuske stanice u ul. D.V. u B. organizuju igre na sreću na automatima. Istakao je da su tom prilikom obišli pomenuti lokal i u istom zatekli radnika i 10 mašina-automata za igru na sreću od kojih je 8 bilo priključeno na električnu mrežu. Nakon toga je došao P.D. koji se legitimisao kao radnik u objektu i kazao im da to nije automat klub za igre na sreću, već prostor gdje se servisiraju pomenuti automati. Kako su on i kolega V. zaključili da su aparati spremni za organizovanje igara na sreću, sačinili su zapisnik o inspekcijskoj kontroli i jednu kopiju zapisnika predali prisutnom licu P.D.. Istakao je da u vrijeme kada su vršili inspekcijski nadzor u objektu nije bilo prisutnih igrača na automatima, osim lica koje su zatekli i koje je pozvalo P.D.. Dodao je da im je P.D. saopštio da je on radnik u pomenutom objektu, a da je vlasnik njegov brat P.N., koji nije bio priusutan, a koji im je telefonskim putem saopštio da se nalazi van teritorije Crne Gore. Dalje je istakao da su on i kolega imali namjeru da prekontrolišu priključene automate koji su, po njihovom mišljenju, bili spremni za organizovanje igara na sreću, ali su vidjeli da je to takav tip aparata koji radi isključivo na ključ, a pomoću kojeg ključa se daje igraču mogućnost da igra za određenu svotu, odnosno dobija određeni broj poena-kredita, ali ti ključevi nijesu bili kod D.P., već po njegovom kazivanju su se nalazili kod N.P.. Naveo je da je sa kolegom V. zapečatio objekat službenim pečatom i ukazali su D.P. na posljedice o povredi pečata. Nedugo zatim, N.P. se obratio Upravi za inspekcijske poslove sa zahtjevom da mu se odobri ulazak u prostor koji su zapečatili, što mu je inspekcija i dozvolila, nakon čega je i on obišao objekat ali u istom nije bilo automata, niti bilo kakvih mašina, a objekat je bio zaključan. Takođe je istakao da je prostor u kome su vršili inspekcijsku kontrolu bio dosta zapušten i tom prilikom je primijetio dva televizora koji su bili u kvaru i nalazili su se na podu pomenutog objekta, kao i jedan TV koji je radio, a koji je bio okačen na zidu. Nakon što su izvršili inspekcijski nazdor u pomenutom objektu, konstatovali su da na tom objektu piše "Magacinski prostor servisiranje", o čemu su napravili fotografije. Dodao je da su aparati za igre na sreću koji su se nalazili u objektu stari preko 15 godina i njihova vrijednost na tržištu je oko 100,00-150,00 eura, dok savremeni aparati za igre na sreću koštaju i po 15.000,00 eura.

Iz iskaza svjedoka V.I. se vidi da je u svojstvu inspektora Uprave za inspekcijske poslove-Odsjek igara na sreću, dana ... . godine, vršio inspekcijsku kontrolu sa kolegom V. R., po obavještenju koje su dobili na sajtu "Budi odgovoran", da se u prostoru autobuske stanice u B. organizuju igre na sreću na automatima. Istakao je da su pomenutog dana obišli taj lokal i u istom zatekli jedno lice koje je pozvalo D.P. i koji je odmah došao. Kada su ga pitali da li ima ugovor o koncesiji, D. P. im je odgovorio da nema, da je objekat vlasništvo njegovog brata N.P., koji nije bio prisutan, i da se tu vrši servisiranje aparata za igre na sreću. Zatim je P.D. pozvao N. P. putem telefona, koji im je tada kazao da je to lokal za servisiranje automata. Takođe je istakao da prilikom vršenja kontrole u objektu nije bilo drugih lica i niko nije igrao na aparatima za igre na sreću. Nakon toga, on i kolega su zapečatili objekat službenim pečatom i D.P. saopštili posljedice o povredi pečata. Naveo je da je konkretnom prilikom osam aparata za igre na sreću bilo priključeno na električnu mrežu, dok dva aparata nijesu bila priključena, te da svi ti aparati rade na ključ, a da li je na istim postojala i opcija za ubacivanje novca, to nije vidio. Dodao je da se ispred većine aparata koje su zatekli u lokalu nalazila stolica, kao i da je na pomenutom lokalu prije nego što su vršili kontrolu vidio natpis "Magacinski prostor servisiranje aparata", a kontrolu su vršili po osnovu prijave na sajtu "Budi odgovoran" i na osnovu opšteg izgleda unutrašnjosti objekta za koji su zaključili da je to automat klub. Dalje je naveo da je u objektu vidio da postoji jedan sto-pult, ali se ne sjeća da li je na njemu bio kakav aparat kao što je televizor. Što se tiče urednosti unutrašnjosti lokala, istakao je da je isti bio ispod prosjeka, tj. da spada u od najneurednijih objekata, a da lokali koji nijesu registrovani obično nemaju natpis automat kluba.

Svjedok V.D. je u svom iskazu naveo da ga okrivljeni P.N. angažuje po potrebi kako bi u njegovom objektu popravio neki aparat i to usisivače, televizore, monitore za kompjutere i drugo. Istakao je da se kritičnog dana kada su u objekat došli inspektori radi vršenja kontrole, jedino on nalazio u lokalu gdje je donio neki lap-top kako bi na istom instalirao jedan program, i kada su došli inspektori on je pozvao brata P.N., P.D., jer je okrivljeni bio na putu. Naveo je da ga P.N. pozove kad treba nešto da se popravi, obzirom da se razumije u popravku aparata, za šta ga N. časti po nekad, jer nigdje ne radi i ima troje djece. Dalje je istakao da je konkretnom prilikom jedan aparat bio uključen dok na ostale aparate nije obraćao pažnju, a takođe je bio uključen i jedan televizor koji je stajao na stolu koji služi za popravku tih aparata. Nije se mogao izjasniti koje softvere koriste aparati, ali je naveo da umije da zamijeni ekran, prespoji žice itd, a takođe je istakao da nikada nije vidio da je u lokalu P.N. neko ubacivao novac u aparate ili da je nekome isplaćivan novac, te da nije vidio bilo koga da igra na tim aparatima, jer su to aparati koji služe za djelove i u tom lokalu nema nikavih uslova za igre na sreću.

Svjedok L.T. je u svom iskazu istakao da P.N. poznaje od ranije, pa obzirom da nigdje ne radi, okrivljeni ga ponekad pozove da bi mu neki aparat istovario i utovario i donio u servis aparata. Naveo je da, dok je bio angažovan na tim poslovima, nikada nije vidio ni jedno lice da igra na aparatima za igre na sreću, a u tom servisu su postojali televizori, usisivači i stari monitori.

Iz zapisnika o izvršenoj inspekcijskoj kontroli Uprave za igre na sreću br. ... od ... . godine, proizilazi da je naznačenog dana u 12 časova izvršen inspekcijski nadzor u objektu N.P., koji je lociran na autobuskoj stanici B. u ul. D.V., kojom prilikom je konstatovano da isti priređuje posebne igre na sreću na 10 automata od kojih je 8 bilo priključeno na električnu mrežu, bez prethodno sklopljenog ugovora o koncesiji za priređivanje igara na sreću sa Upravom za igre na sreću. Iz navedenog zapisnika takođe proizilazi da je P.N. telefonskim putem obavijestio inspektore koji su vršili inspekcijsku kontrolu da on u tom prostoru vrši servis automata za igre na sreću, dok posao radnika u lokalu vrši P.D.. Takođe je konstatovano da se ključevi od automata nalaze kod P.N., koji se u vrijeme ispekcijske kontrole nalazio u B..

Uvidom u fotodokumentaciju i to 3 fotografije koje su inspektori Uprave za igre na sreću sačinili prilikom vršenja inspekcijske kontrole, konstatovano je da na ulazu u kontrolisani objekat stoje natpisi "Magacinski prostor servisiranje aparata" i "zatvoreno", dok se na fotografijama takođe vide i aparati za igre na sreću od kojih su neki priključeni na električnu mrežu i ispred kojih su postavljene stolice.

Iz Ugovor o zakupu magacinskog prostora proizilazi da je isti zaključen dana ... . godine između zakupodavca DOO "S. V." B. sa jedne strane i zakupca P.N. iz B. sa druge strane, na vrijeme od godinu dana, te da je ugovor ovjeren kod notara A.H. u B..

Ocjenom izvedenih dokaza, prvenstveno iskaza saslušanih svjedoka V.R. i V. I., kao i pisanih dokaza, sud nije mogao nesumnjivo izvesti zaključak da je okrivljeni P.N. izvršio krivično djelo koje mu je optužbom stavljeno na teret.

Naime, iz iskaza svjedoka V.R. i V.I. je nesumnjivo utvrđeno da su u svojstvu inspektora Uprave za inspekcijske poslove-Odsjek igara na sreću, dana ... . godine, vršili inspekcijsku kontrolu u objektu na autobuskoj stanici u B. koji koristi okrivljeni P.N., po obavještenju koje su dobili na sajtu "Budi odgovoran", da se navodno u prostoru autobuske stanice u B. organizuju igre na sreću na automatima. Iz iskaza ovih svjedoka takođe je utvrđeno da su prilikom vršenja inspekcijske kontrole konstatovali da na objektu stoji natpis "Magacinski prostor servisiranje aparata", dok su u objektu zatekli radnika i 10 mašina-automata za igru na sreću od kojih je 8 bilo priključeno na električnu mrežu, te da prilikom vršenja kontrole u objektu nije bilo drugih lica i niko nije igrao na aparatima za igre na sreću. Iz iskaza ovih svjedoka dalje je utvrđeno da ti aparati rade isključivo na ključ pomoću kojeg se igraču daje mogućnost da igra za određenu svotu, odnosno dobija određeni broj poena-kredita, ali ti ključevi nijesu bili kod P.D. koji je radnik u objektu, već su se nalazili kod okrivljenog P.N. koji se u vrijeme vršenja inspekcijske kontrole nalazio u B., a koji im je telefonskim putem saopštio da taj objekat nije automat klub već prostor za servisiranje aparata, između ostalih i automata za igre na sreću, što im je saopštio i radnik u objektu P.D.. Dalje je utvrđeno da je prostor u kome su inspektori vršili inspekcijsku kontrolu bio dosta zapušten (prema iskazu svjedoka V.I. urednost unutrašnjosti lokala je bila ispod prosjeka i spada u najneurednijih objekata), dok je iz iskaza svjedoka V.R. utvrđeno da su se u unutrašnjosti objekta na podu nalazila i dva televizora koji su bili u kvaru, kao i jedan televizor koji je radio i bio okačen na zidu, te da su aparati za igre na sreću koji su se nalazili u objektu stari preko 15 godina.

Sud je prihvatio iskaze svjedoka V.R.i V.I., koji su potvrđeni i zapisnikom o izvršenoj inspekcijskoj kontroli Uprave za igre na sreću br. ... od ... . godine i fotodokumentacijom sačinjenom prilikom vršenja inspekcijskog nadzora, iz kojih dokaza je utvrđeno da su inspektori Uprave za igre na sreću konkretnog dana prilikom vršenja kontrole u objektu okrivljenog pronašli 10 automata za igre na sreću, od kojih je 8 automata bilo priključeno na električnu mrežu, što u svojoj odbrani nije sporio ni okrivljeni P.N..

Međutim, okrivljeni u svojoj odbrani tvrdi da kontrolisani objekat nije automat klub i da se u njemu ne priređuju posebne igre na sreću, već da mu taj objekat služi kao magacinski prostor za servisiranje aparata, odnosno sklapanje aparata za igre na sreću, popravku kućnih aparata, TV aparata, kompjutera i drugih uređaja, što su potvrdili i saslušani svjedoci V.D. i L.T.. Okrivljeni je takođe istakao da je i ranije odgovarao za isto krivično djelo kada je nađeno isto činjenično stanje povodom anonimnih prijava, te da je oslobođen od optužbe.

Imajući u vidu da svjedoci V.R. i V.I. u svojim iskazima istakli da su prilikom vršenja inspekcijskog nadzora konstatovali da na ulazu u objekat stoji natpis "Magacinski prostor servisiranje aparata", što je potvrđeno i uvidom u fotodokumentaciju sačinjenu prilikom vršenja kontrole, te da u objektu nije bilo drugih lica osim svjedoka V.D. (koji u svom iskazu tvrdi da servisira i opravlja predmetne automate), da niko nije igrao na aparatima za sreću, da ti aparati rade isključivo na ključ pomoću kojeg se igraču daje određeni broj poena za igru, ali da ti ključevi nijesu bili kod svjedoka V.D. i P.D. koji su bili u objektu u vrijeme vršenja kontole, već su bili kod okrivljenog P.N. koji se tada nalazio u B., a što je konstantovano i u zapisniku o izvršenoj inspekcijskoj kontroli br. ... od ... . godine, kao i da je prema riječima inspektora-svjedoka V. i V. objekat bio izuzetno zapušten i neuredan, te imajući u vidu iskaz svjedoka V.R. da su u kontrolisanom objektu osim 10 automata za igre na sreću bila i dva televizora koji su bili u kvaru i nalazili su se na podu, kao i jedan TV koji je radio i bio okačen na zidu, a što je potvrđeno i iskazom svjedoka V.D., sud je zaključio da izvedenim dokazima nije obezvrijeđena odbrana okrivljenog P.N. da u kontrolisanom objektu ne priređuje igre na sreću već da mu isti služi kao magacinski prostor-lokal u kojem popravlja aparate za igre na sreću i druge uređaje, iako nema registrovan servis za opravku automata.

Iz tih razloga, sud je cijenio i prihvatio odbranu okrivljenog P.N., kao jasnu i uvjerljivu, jer je ista potvrđena iskazima svjedoka V.D. i L.T., a nije obezvrijeđena ostalim izvedenim dokazima.

Radnja krivičnog djela neovlašćeno organizovanje igara na sreću iz čl. 407 st. 1 KZ CG sastoji se u priređivanju igara na sreću, bez odobrenja nadležnog organa, a djelo je izvršeno kada je igra na sreću priređena, odnosno kada je realizovana, a koju radnju sud na osnovu utvrđenog činjeničnog stanja nije utvrdio, odnosno, u toku postupka nije dokazano da je okrivljeni P.N. izvršio krivično djelo za koje je optužen, a isti ne priznaje izvršenje krivičnog djela.

Stoji činjenica je da je prilikom vršenja inspekcijske kontrole, u objektu koji koristi okrivljeni P.N., pronađeno 10 automata za igre na sreću, od kojih je 8 automata bilo priključeno na električnu mrežu, što predstavlja jedinu indiciju koja upućuje na okrivljenog kao mogućeg izvršioca krivičnog djela, ali to ne isključuje mogućnost da je okrivljeni servisirao i popravljao aparate u istom objektu. Bez postojanja drugih dokaza koji bi obezvrijedili odbranu okrivljenog koji je u toku postupka tvrdio da popravlja te automate i da su aparati konkretnom prilikom bili priključeni na elektro mrežu jer su provjeravani od strane programera da li su ispravni, da li se pune baterije, obzirom da se radi o starim aparatima za igre na sreću, a sve iz razloga da se djelovi tih aparata ne bi uništili, te da je u objektu bilo i drugih aparata i to TV uređaja od kojih su neki bili u kvaru, a da prilikom vršanja kontrole u objektu nije bilo igrača niti je pronađen novac od eventualnih uplata, kao ni ključ pomoću kojeg se ti aparati jedino mogu staviti u funkciju u cilju omogućavanja igre na sreću, po ocjeni suda ne može se izvesti nesumnjivi zaključak da je okrivljeni u kontrolisanom objektu suprotno čl. 10 i 12 Zakona o igrama na sreću privređivao posebne igre na sreću na 10 automata, bez odobrenja Uprave za igre na sreću i bez zaključenog ugovora o koncesiji za privređivanje igara na sreću na automatima.

Pritom, sud je imao u vidu načelo krivičnog postupka in dubio pro reo, prema kojem ako i nakon pribavljanja svih raspoloživih dokaza i njihovog izvođenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe krivičnog zakona ili ZKP, sud će donijeti odluku koja je povoljnija za okrivljenog. To znači da činjenice koje idu na štetu okrivljenog moraju biti potpuno dokazane, što u konkretnom nije slučaj, dok se činjenice koje idu u korist okrivljenog uzimaju za dokazane i onda kada u pogledu njihove dokazanosti postoji sumnja.

Na osnovu čl. 230 st. 1 ZKP-a odlučeno je da troškovi krivičnog postupka padaju na teret posebnog razdjela budžeta za rad sudova.

Sud je odbio kao neosnovan predlog ODT-a u Beranama da se na osnovu čl. 407 st.4 KZCG od okrivljenog oduzme 10 automata koji su upotrijebljeni kao sredstvo izvršenja krivičnog djela, pošto nijesu ispunjeni zakonski uslovi za oduzimanje predmeta, shodno čl. 75 KZ CG.

Iz iznijetih razloga odlučeno kao u izreci presude.

OSNOVNI SUD U BERANAMA

Dana, 28.10.2015. godine
ZAPISNIČAR, S U D I J A , Momirka Fatić Milovan Spasović
PRAVNA POUKA:

Protiv ove presude nezadovoljna stranka
ima pravo žalbe, u roku od 8 (osam) dana
od dana prijema iste, i to Višem sudu u
Bijelom Polju a preko ovog suda.