K.br.89/19
U IME CRNE GORE
OSNOVNI SUD U DANILOVGRADU, kao krivični, sudija Sonja Keković, uz učešće Ane Ivanović, kao zapisničara, u krivičnom predmetu protiv okrivljenog Đ. N.e, koga brani branilac, advokat D. D.o iz P., zbog krivičnog djela nasilničko ponašanje iz čl.399 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.909/16 od 06.11.2019. godine, koji je na ročištu povodom odlučivanja o sporazumu o priznanju krivice zastupala Ana Radović, tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 19.06.2020. godine, donio je

P R E S U D U
Okrivljeni Đ. N.A, JMBG ...., od oca Z. i majke D., rođene Š., rođen.... godine u P., sa prebivalištem u D., na adresi G. b.b., državljanin Crne Gore, razumije crnogorski jezik, njegov jezik je crnogorski, po zanimanju prodavac, neoženjen, bez djece, pismen, završio srednju školu, lošeg imovnog stanja, neosuđivan.

Kriv je

Što je:

Dana 19. jula 2016. godine oko 19,30 časova, u mjestu Ćurilac u Danilovgradu, svjestan svog djela, čije je izvršenje htio i znajući da je njegovo djelo zabranjeno, vršenjem nasilja prema drugom, drskim i bezobzirnim ponašanjem, ugrozio spokojstvo građana i remetio javni red i mir, na način što je sa jednim NN licem izašao iz vozila i uputio se u pravcu vozila marke “Mercedes 124“ u kojem se nalazio oštećeni K. G., i drvenom palicom udarao po vozilu oštećenog, a zatim otvorio prednja lijeva vrata vozila i palicom udario oštećenog u predjelu ruke, da bi potom, kada je oštećeni prešao na zadnje sjedište vozila, NN lice otvorilo zadnja vrata i udarilo ga u predjelu rebara, nakon čega je okrivljeni, kada se oštećeni vratio na vozačevo sjedište, udario više puta vratima oštećenog u predjelu noge, a NN lice istovremeno drvenom palicom u predjelu koljena, usljed čega je oštećeni K. G. zadobio laku tjelesnu povredu u vidu oguljotine u predjelu iza vrha brade, oguljotine u predjelu lijevog lakta, krvnog podliva u predjelu lijevog koljena i dva krvna podliva u predjelu lijeve podlaktice i jednog krvnog podliva u predjelu desne podlaktice,
- čime je izvršio krivično djelo nasilničko ponašanje iz čl.399 Krivičnog zakonika Crne Gore.

Pa sud okrivljenom primjenom citiranih zakonskih propisa, te čl. 4, 5, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti ako okrivljeni za vrijeme od 2 (dvije) godine od dana pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka uplati novčani iznos od 60,50 €, kao i da po osnovu sudskog paušala uplati novčani iznos od 30,00 €, a sve prednje u roku od 15 dana po pravosnažnosti presude.

Na osnovu čl.239 st.2 Zakonika o krivičnom postupku, oštećeni K. G. se radi ostvarivanja imovinskopravnog zahtjeva upućuje na parnični postupak.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.909/16 od 06.11.2019. godine, okrivljenom Đ. N.i stavljeno je na teret da je izvršio krivično djelo nasilničko ponašanje iz čl.399 Krivičnog zakonika Crne Gore.

Dana 11.05.2020. godine, uz dopis Osnovnog državnog tužilaštva u Podgorici Kt.br.909/16 od 07.05.2020. godine, Osnovnom sudu u Danilovgradu dostavljeni su zapisnik o pregovaranju Kt.br.909/16 od 07.05.2020. godine, zapisnik o saslušanju okrivljenog Đ. N.e Kt.br.909/16 od 07.05.2020. godine i sporazum o priznanju krivice Kt.br.909/16 od 07.05.2020. godine, zaključen između državnog tužioca Osnovnog državnog tužilaštva u Podgorici Miroslava Turkovića i okrivljenog Đ. N.e, u prisustvu branioca okrivljenog, advokata D. D.a, a radi odlučivanja o sporazumu o priznanju krivice.

Na ročištu za razmatranje sporazuma o priznanju krivice, održanom dana 10.06.2020. godine, sud je pročitao dokaze predložene optužnim predlogom: iskaz svjedoka-oštećenog K. G.a sa zapisnika o saslušanju svjedoka Kt.br.909/16 od 22.07.2016. godine, sačinjenim pred ODT-om u Podgorici; zapisnik o uviđaju Uprave policije OB Danilovgrad Ku.br.54/16 od 19.07.2016. godine; službenu zabilješku Uprave policije OB Danilovgrad od 19.07.2020. godine; medicinsku dokumentaciju na ime oštećenog K. G.a: izvještaj ljekara specijaliste KCCG, Urgentni centar br.protokola 14141 od 19.07.2016. godine, izvještaj ljekara specijaliste KCCG, Urgentni centar br.protokola 8790 od 19.07.2016. godine, izvještaj ljekara specijaliste KCCG, odjeljenje očno br.protokola 2409 od 19.07.2016. godine, RTG nalaz KCCG, Centar za radiološku dijagnostiku ID br.91652 od 19.07.2016. godine, CT nalaz KCCG, Centar za radiološku dijagnostiku ID br.59921 od 19.07.2016. godine, ultrasonografija KCCG, Centar za radiološku dijagnostiku ID br.49360 od 19.07.2016. godine, izvještaj ljekara specijaliste KCCG, Ambulanta za neurohirurška oboljenja br.protokola 2331 3951 od 22.07.2016. godine i predlog za nabavku ortopedskog pomagala; nalaz i mišljenje vještaka medicinske struke, specijaliste za sudsku medicine Dr. R. N.e od 18.09.2016. godine; izvršio uvid u fotodokumentaciju Uprave policije OB Danilovgrad br.60-03-240/16-159 od 19.07.2016. godine; izvod iz kaznene evidencije Ministarstva pravde Crne Gore KE br.7/20 od 15.01.2020. godine, na ime okrivljenog Đ. N.e; zapisnik o pregovaranju Kt.br.909/16 od 07.05.2020. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici Miroslava Turkovića i okrivljenog Đ. N.e, u prisustvu branioca okrivljenog, advokata D. D.a; zapisnik o saslušanju okrivljenog Đ. N.e Kt.br.909/16 od 07.05.2020. godine, sačinjen pred ODT-om u Podgorici i sporazum o priznanju krivice Kt.br.909/16 od 07.05.2020. godine zaključen između državnog tužioca Osnovnog državnog tužilaštva u Podgorici Miroslava Turkovića i okrivljenog Đ. N.e, u prisustvu branioca okrivljenog, advokata D. D.a (izmijenjen u čl.1 sporazuma).

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog Đ. N.e i da je okrivljeni u vrijeme i na način opisan u izreci ove presude učinio krivično djelo nasilničko ponašanje iz čl.399 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice (izmijenjen u čl.1 sporazuma na ročištu za odlučivanje o sporazumu o priznanju krivice).

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, činjenicu da je lošeg imovnog stanja, kao i činjenicu da ranije nije osuđivan, što su olakšavajuće okolnosti na njegovoj strani, dok otežavajućih okolnosti na strani okrivljenog nije bilo, pa sud nalazi da će se u konkretnom slučaju izrečenom uslovnom osudom, kojom je okrivljenom Đ. N.i utvrđena kazna zatvora u trajanju od 6 (šest) mjeseci, sa rokom provjeravanja u trajanju od 2 (dvije) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka uplati novčani iznos od 60,50 €, koji troškovi se odnose na ime nagrade vještaku medicinske struke, specijalisti za sudsku medicinu Dr. R. N.i za izradu nalaza i mišljenja od 18.09.2016. godine, a takođe je okrivljeni obavezan da po osnovu sudskog paušala uplati novčani iznos od 30,00 eura, koji iznos je odmjeren srazmjerno trajanju, složenosti ovog postupka i imovnom stanju okrivljenog. Navedene novčane iznose okrivljeni je dužan platiti u roku od 15 dana po pravosnažnosti presude.

Na osnovu čl.239 st.2 ZKP-a, oštećeni K. G. se radi ostvarivanja imovinskopravnog zahtjeva upućuje na parnični postupak, budući da činjenice utvrđene u ovom postupku ne pružaju pouzdan osnov ni za potpuno, ni za djelimično presuđenje u tom dijelu, a njihovo utvrđivanje bi vodilo nepotrebnom odugovlačenju postupka.

Na osnovu izloženog, a u smislu odredbe čl.303 st.1 i čl.374 Zakonika o krivičnom postupku, odlučeno je kao u izreci presude.

ZAPISNIČAR SUDIJA
Ana Ivanović, s.r. Sonja Keković, s.r.

PRAVNA POUKA: Protiv ove presude nije dozvoljena žalba
DOSTAVITI:

- ODT-u u Podgorici
- Okrivljenom Đ. N.i
- Braniocu okrivljenog, advokatu D. D.u
- Oštećenom K. G.u
- Punomoćniku oštećenog, advokatu K. M.