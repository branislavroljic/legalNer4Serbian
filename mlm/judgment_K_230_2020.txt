K. br. 230/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraja, u krivičnom postupku protiv okrivljenog B. Đ., zbog krivičnog djela teška djela protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 14.10.2020. godine, donio je
P R E S U D U
Okrivljeni: B. Đ., JMB xxxxxxxxxxxxx, sa nadimkom B., od oca M. i majke D., rođene Đ., rođen xx.xx.19xx. godine u Podgorici, sa prebivalištem u Podgorici - Ulica o. r. br. xxx/x, državljanin Crne Gore, razumije crnogorski jezik, govori srpskim jezikom, programer, živi u vanbračnoj zajednici, bez djece, pismen, završio visoku školu, srednjeg imovnog stanja, neosuđivan, protiv kojeg se ne vodi postupak za drugo krivično djelo, lišen slobode u periodu od 09.02.2020. godine u 13:00 časova do 10.02.2020. godine u 09:30 časova,
Kriv je

Što je:

Dana 9. februara 2020. godine, oko 12,00 časova, u Ulici Vuka Karadžića, Glavni grad Podgorica, nepridržavajući se saobraćajnog propisa iz člana 26 stav 2 Zakona o bezbjednosti saobraćaja na putevima, ugrozio saobraćaj i doveo u opasnost život i tijelo ljudi, na način što je upravljajući putničkim motornim vozilom marke "Audi A2" registarskih oznaka PG HV xxx, započeo radnju kretanja unazad sa obilježenog parking prostora, a da se prethodno nije uvjerio da takvu ranju može učiniti bezbjedno, usljed čega je udario pješaka oštećenu M. R., koja se u tom trenutku nalazila iza vozila okrivljenog, kojom prilikom je oštećena zadobila tešku tjelesnu povredu u vidu preloma lijeve natkoljenične kosti u više koštanih odlomaka u gornjem dijelu između kvrga, preloma lijeve ključne kosti, rane razderine cijelom dužinom lijeve potkoljenice i stopala, pri čemu je okrivljeni bio svjestan da takvom nepropisnom vožnjom može ugroziti saobraćaj i dovesti u opasnost život i tijelo ljudi, ali je olako držao da do toga neće doći, dok je u odnosu na težu posljedicu - tešku tjelesnu povredu kod oštećene takođe postupao sa svjesnim nehatom, jer je znao da njegovim radnjama takva posljedica može nastupiti, ali je olako držao da do toga neće doći,
- čime je izvršio krivično djelo teška djela protiv bezbjednosti javnog saobaćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika Crne Gore.

Pa sud okrivljenom zbog navedenog krivičnog djela primjenom čl. 4 st. 2, čl. 42 st. 1, čl. 51 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca, u koju se uračunava vrijeme za koje je bio lišen slobode u periodu od 09.02.2020. godine u 13:00 časova do 10.02.2020. godine u 09:30 časova i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 173,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom B. Đ. je optužnim predlogom Osnovnog državnog tužilaštva Podgorica Kt. br. 189/20 od 08.04.2020. godine stavljeno na teret krivično djelo teška djela protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 29.06.2020. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni B. Đ. u vrijeme, mjestu i na način opisan u izreci ove presude učinio krivično djelo teška djela protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno činjenicu da živi u vanbračnoj zajednici, njegov raniji život i s tim u vezi raniju neosuđivanost, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo efikasnijem okončanju krivičnog postupka te iskreno kajanje, dok otežavajućih okolnosti nije bilo.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 173,00 €, koji se odnose na ime saobraćajnog vještačenja u iznosu od 82,50 €, medicinskog vještačenja u iznosu od 60,50 eura i iznos od 30,00 eura na ime paušalnih troškova, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 14.10.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ovog rješenja dozvoljena je žalba u
roku od 3 dana od dana prijema prepisa
istog, krivičnom vijeću ovog suda.

Z.T.O. Edina Kraja