Kž.br.1226/15
U IME CRNE GORE
VIŠI SUD U PODGORICI, kao drugostepeni krivični, u vijeću sastavljenom od sudije Evice Durutović, kao predsjednika vijeća i sudija Miroslava Bašovića i Dragice Vuković, kao članova vijeća, uz učešće namještenika suda Žane Čabarkape, kao zapisničara, u krivičnom predmetu protiv okrivljenog M. Ž., zbog produženog krivičnog djela ugrožavanje sigurnosti iz čl.168 st.1 u vezi čl.49 Krivičnog zakonika Crne Gore, odlučujući po žalbi Osnovnog državnog tužilaštva iz Kotora, izjavljenoj protiv rješenja Osnovnog suda u Kotoru K.br.332/14/14 od 02.07.2015. godine, na sjednici vijeća, na koju nijesu pozivane stranke, shodno čl. 460 st.1 ZKP, dana 09.11.2015.godine, nakon tajnog vijećanja i glasanja, donio je
P R E S U D U
UVAŽAVA SE žalba Osnovnog državnog tužilaštva u Kotoru pa se PREINAČAVA rješenje Osnovnog suda u Kotoru K.br.332/14/14 od 02.07.2015. godine, u dijelu odluke o krivičnoj sankciji tako što se okrivljeni M. Ž. sa ličnim podacima kao u spisima prvostepenog suda
KRIV JE
Što je
Dana 02.07.2014.godine oko 18,00 časova ispred agencije "M. c." u Ul. Drugoj u Petrovcu, opština Budva, ugrozio sigurnost oštećenog P. V., prijetnjom da će napasti na njegov život ili tijelo, na način što je po dolasku u agenciju prišao Dj. T., koja je sjedjela za stolom u blizini ulaznih vrata i tražio P. V., upućujući mu prijetnje "Gdje je ona tvoja pizda od čovjeka, kad ga vidim polomiću mu kosti", te kada je oštećeni P. došao u agenciju, okrivljeni ponovo došao ispred agencije i prišao oštećenom, koji je stajao na stepeniku, unio mu se u lice i svoje čelo prislonio na njegovo, gurajući ga tako naprijed i prijeteći riječima: "Pičketino jedna, sve ću kosti da ti slomim, istjeraću te iz Petrovca", a kada je oštećeni pozvao policiju, opet prišao oštećenom upućujući mu psovke i prijetnje "izbiću i tebe i tvog gazdu, dobićeš sjekiru u glavu", pri čemu je bio uračunljiv i svjestan svoga djela i njegove zabranjenosti, a čije izvršenje je htio,
- čime je učinio produženog krivično djelo ugrožavanje sigurnosti iz čl.168 st.1 u vezi čl.49 Krivičnog zakonika,
Pa ga sud primjenom citirane zakonske odredbe te čl.4, 32, 39 i 42, Krivičnog zakonika Crne Gore i čl.374 Zakonika o krivičnom postupku osudjuje na
NOVČANU KAZNU
u iznosu od 1.200,00 € koju je dužan platiti u roku od 15 dana po pravosnažnosti presude. Ako osudjeni ne plati novčanu kaznu u odredjenom roku, sud će novčanu kaznu zamijeniti kaznom zatvora, tako što će za svakih započetih 25,00 € novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

U ostalom dijelu prvostepena presuda ostaje neizmijenjena.

O b r a z l o ž e n j e
Rješenjem Osnovnog suda u Kotoru K.br.332/14/14 od 02.07.2015.godine okrivljenom M. Ž. izrečena je sudska opomena zbog izvršenja produženog krivičnog djela ugožavanje sigurnosti iz čl.168 st.1 u vezi čl.49 Krivičnog zakonika, činjenično bliže opisanog izrekom prvostepenog rješenja. Takodje je prvostepenim rješenjem okrivljeni obavezan na plaćanje troškova krivičnog postupka u iznosu od 50,00 € u roku od mjesec dana od pravosnažnosti presude, dok je oštećeni P. V. radi ostvarivanja imovinskopravnog zahtjeva upućen na parnicu.

Protiv prvostepenog rješenja žalbu je, blagovremeno, izjavilo Osnovno državno tužilaštvo iz Kotora, zbog odluke o sudskoj opomeni, predlažući da se prvostepeno rješenje preinači i okrivljenom izrekne krivična sankcija.

U smislu čl.392. Zakonika o krivičnom postupku, spisi predmeta su dostavljeni Višem državnom tužilaštvu u Podgorici na razmatranje i predlog, pa je Više državno tužilaštvo podneskom Ktž.br.1486/15 od 13.10.2015.godine predložilo da se žalba ODT-a uvaži.

Viši sud u Podgorici je na sjednici vijeća, na koju nije pozivao stranke shodno članu 460 st.1 ZKP, jer njihovo prisustvo ne bi bilo korisno za razjašnjenje ove krivične stvari, ispitao pobijano rješenje, cijenio navode žalbe, razmotrio spise predmeta Osnovnog suda u Kotoru K.br.332/14/14 i izjašnjenje VDT-a Kt.br.1486/15, pa je našao:

- da je trebalo odlučiti kao u izreci presude.

U postupku donošenja prvostepenog rješenja i u samom rješenju nijesu počinjene bitne povrede odredaba krivičnog postupka, na čije postojanje drugostepeni sud pazi po službenoj dužnosti u smislu čl.398 st.1 Zakonika o krivičnom postupku.

Na potpuno i pravilno utvrdjeno činjenično stanje, koje se žalbom ne osporava, prvostepeni sud je pravilno primijenio Krivični zakonik kada je našao da su se u radnjama okrivljenog M. Ž. stekli svi bitni elementi produženog krivičnog djela ugrožavanje sigurnosti iz čl.168 st.1 u vezi čl.49 Krivičnog zakonika Crne Gore.

Cijeneći navode žalbe ODT-a Kotor, u pogledu odluke o izrečenoj krivičnoj sankciji ovaj sud je našao da je žalba osnovana i da je treba uvažiti. Naime, prvostepeni sud je prilikom odlučivanja o vrsti i visini krivične sakcije imao u vidu da je za krivično djelo ugrožavanje sigurnosti iz čl.168 st.1 Krivičnog zakonika Crne Gore propisna novčana kazna ili zatvor do jedne godine, a potom u smislu čl.42 Krivičnog zakonika Crne Gore cijenio sve okolnosti koje utiču da kazna bude manja ili veća. Kao olakšavajuće okolnosti, na strani okrivljenog, sud je cijenio to što je isti porodičan čovjek, to jest oženjen i otac dvoje djece i raniju neosudjivanost, dok otežavjućih okolnosti nije bilo te da je krivično djelo učinjeno pod takvim olakšavajućim okolnostima koje ga čine naročito lakim, a što je sud opredijelilo za izricanje mjere upozorenja- sudske opomene.

Ovaj sud nalazi da je prvostepeni sud pravilno utvrdio sve okolnosti koje u smislu čl.42 Krivičnog zakonika CG, utiču na izbor vrste i visine krivične sankcije, ali da je iste i suviše vrednovao u korist okrivljenog, jer se radi o uobičajno olakšavajućim okolnostima, pa je, uvažavajući žalbu ODT-a Kotor, preinačio odluku Osnovnog suda u Kotoru, u pogledu odluke o krivičnoj sakciji, i okrivljenog oglasio krivim za izvršenje produženog krivičnog djela ugrožavanje sigurnosti iz čl.168 st.1 u vezi čl.49 Krivičnog zakonika CG i osudio na novčanu kaznu u iznosu od 1.200,00 €, shodno odredbi čl.39 KZ CG. Sud je prilikom odmjeravanja novčane kazne, pored utvrdjenih olakšavajućih okolnosti, naročito cijenio imovno stanje okrivljenog jer u generalijama istog stoji da je srednjeg imovnog stanja, a iz spisa predmeta proizilazi i da je vlasnik broda "S.", pa nalazi da se izrečenom novčanom kaznom neće ugroziti egzistencija okrivljenog, kao ni egzistencija članova njegove porodice.

Ovaj sud nalazi da će se novčanom kaznom od 1.200,00 € ostvariti svrha kažnjavanja iz čl.32 KZ CG u okviru opšte svrhe izricanja krivičnih sankcija iz čl.4 st.2 istog zakonika, te da je izrečena novčana kazna srazmjerna težini izvršnog krivičnog djela i ličnosti okrivljenog, kao njegovog izvršioca.

Odluka o zamjeni novčane kazne kaznom zatvora zasniva se na odredbi čl.39 st.6 KZ CG.

Sa izloženog, a primjenom čl.465 st.2 i čl.469 st.1 ZKP, odlučeno je kao u izreci.

VIŠI SUD U PODGORICI
Dana, 09.11.2015.godine
ZAPISNIČAR PREDSJEDNIK VIJEĆA - SUDIJA
Žana Čabarkapa, s.r. Evica Durutović, s.r.

Tačnost otpravka ovjerava
__________