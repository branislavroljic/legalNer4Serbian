U IME CRNE GORE
Kv.163/19
OSNOVNI SUD U K., po predsjedniku vijeća – sudiji Š.P., uz učešće savjetnice B.Š., u krivičnom predmetu protiv okrivljenog M.Z., zbog krivičnog djela laka tjelesna povreda iz čl.152 st.2 u vezi st.1 KZCG, nakon pravosnažnosti rješenja o usvajanju sporazuma o priznanju krivice, dana 07.10.2019. godine, donio je sledeću

P R E S U D U
Okrivljeni M.Z.,JMB., od oca R. i majke Lj.rođene G., rođen 08.06.1988. g. u B. – A., sa prebivalištem u M. - ulica L.br.17, privremeno u B., S.u., S.a. br. 5, ruski državljanin, govori ruski jezik, ne razumije crnogorski jezik, po zanimanju kuvar, razveden, bez djece, završio visoku školu, srednjeg imovnog stanja,
Kriv je

Što je
Dana 16. marta 2019.g., oko 22,00 časa, u restoranu "J.",u ulici S.o., u B., svjestan svoga djela, čije izvršenje je htio i znajući da je isto zabranjeno,oštećenog V.P.lako tjelesno povrijedio,na način što je nakon prepirke, oštećenom zadao više udaraca rukama i nogama po glavi i tijelu, a zatim ga je vatrogasnim crijevom na kome se nalazi metalni navoj-sredstvo podobno da tijelo teško povrijedi ili zdravlje teško naruši, više puta udario u predjelu glave i tijela, nanoseći mu laku tjelesnu povredu u vidu krvnog podliva kapaka i vežnjače lijevog oka, otoka i nagnječenja nosa praćenog krvarenjem iz nosa i usta i nagnječenje u predjelu lijevog ramena,
- čime je učinio krivično djelo laka tjelesna povreda iz čl.152 st.2 u vezi st.1 KZCG.

Pa mu sud na osnovu naprijed navedene krivično-pravne odredbe i odredbi članova 2, 3, 4, 5, 8, 13, 15, 32, 36, 42, 52, 53 i 54 KZCG i članova 229, 303, 368 i 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se kazna neće izvršiti, ukoliko okrivljeni za vrijeme od 1 (jedne) godine od dana pravosnažnosti presude ne učini novo krivično djelo.

Okrivljeni je dužan da na ime troškova krivičnog postupka uplati: za troškove vještačenja po vještaku medicinske struke iznos od 55,00 eura, za troškove stalnog sudskog tumača za ruski jezik iznos od 175,00 eura i za paušal za vođenje postupka pred ODT K.iznos od 55,00 eura, sve na žiro račun VDT -a broj 832-1187-31 i na ime sudskog paušala iznos od 30,00 eura na žiro račun O. suda u K. broj 832-16-52, sve u roku od 15 dana od dana pravosnažnosti presude, pod prijetnjom prinudnog izvršenja.

Oštećeni V.P. se sa imovinsko-pravnim zahtjevom upućuje na parnicu.

O b r a z l o ž e nj e
ODT K., postupajući u postupku izviđaja, stavilo je na teret okrivljenom M. Z. da je izvršio krivično djelo laka tjelesna povreda iz čl.152 st.2 u vezi st.1 KZCG.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, državni tužilac iz ODT K. S.M. podnio je sudu sledeće dokaze koje je prikupio u tom postupku i to: medicinsku dokumentaciju na ime oštećenog V.P.(izvještaj ljekara Jedinice za HMP u B. broj protokola 2366 od 17.03.2019. g., uput za bolničko liječenje izdat od ljekara Jedinice za HMP u B. broj protokola 2353 od 17.03.2019. g.i izvještaj ljekara specijaliste Specijalne bolnice R. broj protokola 836/2019 od 17.03.2019. g.),nalaz i mišljenje vještaka medicinske struke dr N.R. od 15.04.2019. g., zapisnik o saslušanju svjedoka G.Ć.od 16.04.2019. g., zapisnik o saslušanju osumnjičenog M.Z. od 24.05.2019. g., zapisnik o saslušanju svjedoka Y.E.od 24.05.2019. g., zapisnik o saslušanju svjedoka V. P.od 29.05.2019. g., zapisnik o saslušanju svjedoka S.P.od 03.07.2019.g.,CD sa snimcima video nadzora restorana "J." za dan 16.03.2019.g.,kao i zapisnik o priznanju krivice okrivljenog, zapisnik o pregovaranju,te sporazum o priznanju krivice, svi od 09.07.2019. g.

Iz sadržine prikupljenih dokaza, na koje okrivljeni i njegov branilac nijesu imali nikakvih primjedbi, sud je zaključio da je državni tužilac pružio dovoljno dokaza o krivici okrivljenog M.Z.i da je okrivljeni u vrijeme i na način opisan u izreci ove presude, učinio krivično djelo laka tjelesna povreda iz čl.152 st.2 u vezi st.1 KZCG, za koje ga je ovaj sud oglasio krivim, a nakon što je u svemu prihvatio sporazum o priznanju krivice, a shodno ročištu od 30.07.2019. g.

Odlučujući o krivičnoj sankciji iz sporazuma o priznanju krivice zaključenog između stranaka, ovaj sud je našao da je predlog istih u vezi sa krivičnom sankcijom prihvatljiv. Ovo iz razloga što je okrivljeni mlad čovjek, koji se kaje zbog izvršenog krivičnog djela, pa mu je sud izrekao uslovnu osudu, kojom mu je utvrdio kaznu zatvora u trajanju od 3 (tri) mjeseca i istovremeno odredio da se ista neće izvršiti ukoliko okrivljeni za vrijeme od 1 (jedne) godine od dana pravosnažnosti presude, ne učini novo krivično djelo, smatrajući da će se izrečenom krivičnom sankcijom - uslovnom osudom postići svrha iste propisana u čl.52 KZ-a, a u okviru opšte svrhe krivičnih sankcija iz člana 4 stav 2 KZ-a, te da će ista dovoljno uticati na okrivljenog da više ne vrši krivična djela.

Takođe, okrivljeni je, obzirom da je oglašen krivim, obavezan da na ime troškova krivičnog postupka uplati: za troškove vještačenja po vještaku medicinske struke iznos od 55,00 eura, za troškove stalnog sudskog tumača za ruski jezik iznos od 175,00 eura i za paušal za vođenje postupka pred ODT K. iznos od 55,00 eura, sve na žiro račun VDT-a broj 832-1187-31 i na ime sudskog paušala iznos od 30,00 eura na žiro račun O.suda u K.broj 832-16-52, sve u roku od 15 dana od dana pravosnažnosti presude, pod prijetnjom prinudnog izvršenja. Navedeni paušalni iznosi su odmjereni shodno imovinskim prilikama okrivljenog, te imajući u vidu trajanje i složenost krivičnog postupka, shodno odredbi člana 226 stav 3 ZKP-a.

Cijeneći navedeno, a na osnovu člana 303 stav 1 ZKP-a, odlučeno je kao u izreci ove presude.

OSNOVNI SUD U K.

Dana 07.10.2019. godine
Savjetnica Predsjednik vijeća - sudija
B. Š. Š . P.

PRAVNA POUKA: Protiv ove presude nije dozvoljena žalba, jer je ista u skladu sa postignutim sporazumom o priznanju krivice.