OSNOVNI SUD U BERANAMA

K.br.270/20
U IME CRNE GORE
Osnovni sud u Beranama, kao krivični, sudija Popović Dubravka, uz učešće zapisničara Momirke Fatić, u krivičnom predmetu protiv okrivljenog Đ. V., iz B., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, po optužnom predlogu Osnovnog državnog tužilaštva u B. Kt.br......... od ........2020 godine, izmijenjenom na glavnom pretresu od ........2021 godine, nakon održanog glavnog i javnog pretresa, u prisustvu državnog tužioca ODT-a u B. M. B. i okrivljenog Đ.V. i njegovog branioca adv. A. S. iz B., po zamjeničkom punomoću adv. Z. V. iz B.a, donio je dana 05.05.2021 godine a javno objavio dana 07.05.2021 godine,
P R E S U D U
Okrivljeni Đ. V., JMB .........., od oca M. i majke R., rođene L., rođen ........1960 godine, u N., sa prebivalištem u selu B. bb, opština B., državljanin Crne Gore, pismen, oženjen, otac četvoro djece, lošeg imovnog stanja, osuđivan presudama Osnovnog suda u B.a K.br. ........ od 16.02.1998 godine zbog krivičnog djela samovlašće iz čl. 200 KZ CG, na novčanu kaznu u iznosu od 500 dinara; K.br. ......... od 19.05.1998 godine zbog krivičnog djela iz čl. 33 KZ CG, na novčanu kaznu u iznosu od 1.100 dinara; K.br. ......... od 24.11.1999 godine zbog krivičnog djela zloupotreba ovlašćenja u privredi čl. 120 st. 2 u vezi st. 1 tač. 5 KZ RCG, na kaznu zatvora u trajanju od 4 mjeseca, uslovno za 1 godinu.

OSLOBAĐA SE OD OPTUŽBE
Da je :

Dana .........2020 godine, oko ......... časova, u naselju J., opština B.e, sposoban da shvati značaj svog djela i upravlja svojim postupcima i svjestan zabranjenosti svog djela čije je izvršenje htio i znajući da je isto zabranjeno, postupao suprotno odredbi čl.1 st.1 tač.2 Naredbe Ministarstva zdravlja za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog korona virusa /Sl.list CG br.70/2020 od 15.07.2020 godine/, kojom je propisana obaveza smještaja u samoizolaciju lica koja su bila ili za koja se sumnja da su bila u kontaktu sa licima oboljelim od novog koronavirusa ili sa licima za koja postoji sumnja da su oboljela od ove bolesti u trajanju od 21 dan, na osnovu rješenja sanitarne inspekcije, u skladu sa Protokolom Instituta, na način što nije bio u porodičnom smeštaju, već je istog dana zatečen na parkingu u blizini marketa Idea, u naselju Ja., gdje su zdravstveno sanitarni inspektori pokušali da mu uruče rješenje o kućnoj izolaciji broj ............ od ...........2020 godine, što je isti odbio da primi i potpiše dostavnicu kao dokaz da je naznačeno rešenje primio.

Čime bi izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287. Krivičnog zakonika Crne Gore.

POŠTO djelo za koje je optužen po zakonu nije krivično djelo, čl.373. st.1.tač.1.ZKP-a.

Troškova krivičnog postupka nije bilo.

O b r a z l o ž e n j e
Optužnim predlogom Osnovnog državnog tužilaštva u B. Kt.br........ od ..........2020 godine, okrivljenom Đ. V., stavljeno je na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 KZ CG. Na glavnom pretresu od .......2021 godine državni tužilac ODT-a u B. B. M.o prije davanja zvršne riječi je izmijenio optužbu u činjeničnom opisu tako što je u zadnjoj rečenici gdje stoji “ Što je isti odbio“ dodao „da primi i potpiše dostavnicu kao dokaz da je naznačeno rešenje primio“, dok je u ostalom dijelu kako u činjeničnom opisu tako i u pogledu pravne kvalifikacije optužba ostala neizmijenjena. U završnoj riječi je izjavio da ostaje pri optužnom predlogu ODT-a u B.Kt.br......... od 26.10.2020 godine, kao i pri izmjeni sa glavnog pretresa, te da je dovodeći u vezu iskaze saslušanih svjedoka dr M. M., dr Ž.A. i B. R. u vezi sa pisanim dokazima koji su izvedeni na glavnom pretresu nesumnjivo utvrđeno da je okrivljeni Đ. V. izvršio krivično djelo u vrijeme, mjesto i na način kako je to naznačeno u optužnom aktu i predložio sudu da okrivljenog oglasi krivim i kazni na kaznu u skladu sa Zakonom.

Okrivljeni Đ.V. ne priznaje izvršenje krivičnog djela i krivicu za isto. Tokom postupka u svoju odbranu naveo je sledeće: da sa bivšom suprugom G. već duži vremenski period ne živi u mjestu B., već samostalno živi u selu D. Rž.. Njegova bivša supruga radi u marketu „I.“ i donijeto joj je rješenje samoizolacije .......2020 godine, a koje je navodno stupilo na snagu ........2020 godine. Sa pokojnim D. R., nije imao nikakav kontakt i godinu dana ga nije sreo, od n. mjeseca 2019 godine, i poslije krsne slave nijesu se sretali baš nikako. Kada su ga tražili dana .........2020 godine oko 13,00 časova zdravstveno sanitarni inspektori B.ć i Ž. nijesu ga našli kući, a njemu rešenje o kućnoj samoizolaciji nikada nije uručeno. To rješenje je donešeno ......2020 godine od strane zdravstveno sanitarnog inspektora u trajanju od 21 dan i to počev od .........2020 godine. Taj period trajanja kućne samoizolacije njegove bivše supruge i djece on je morao da ih posjećuje na način što im je ostavljao potrepštine, hranu i higijenu ispred vrata, tako da za taj period od 21 dan nije se viđao. Ponovio je, da je rešenje o stavljanju u samoizolaciju donijeto dana ........2020 godine, da kućna izolacija u trajanju od 21 dan počinje od .........2020 godine, a njemu su htjeli ..........2020 godine da uruče rešenje. Smatra da nije izbjegavao uručenje rešenja o samoizolaciji, te da su trebali istog dana ili prije da mu uruče rešenje o kućnoj samoizolaciji, a ne tek 12 dana nakon što je mjera izrečena. Da mu je rešenje o samoizolaciji blagovremeno uručeno on bi imao pravo žalbe na isto i da objasni razloge zbog čega je donijeto rješenje o kućnoj samoizolaciji. Smatra da sanitarni inspektori nijesu postupali zakonito, a on smatra da nije prekršio mjere određene od strane NKT-a. Nije htio da izbjegava prijem rešenja o samoizolaciji jer je od strane CB B.pozivan u vezi litija koje su se održavale tih dana i bio je u prostorijama CB B.. Istakao je da su sanitarni inspektori pokušali da mu uruče rešenje o samoizolaiji ........2020 godine ispred marketa „I.“, što je on odbio da primi i da potpiše. Pojasnio je da nije bio u kontaktu ni sa svojom suprugom, a kamoli sa suprugom R.-Ž.D., Mi.. Niko od od sanitarnih inspektora ga nije kontaktirao i toga dana kada su dolazili kod njega oni su otišli na bazu koja je nekih 300 m posle njegove kuće u kojoj živi u D. Rž.. Odgovorno tvrdi da od smrti njegove majke ne živi u B. gdje živi njegova porodica i tamo ima dvije kuće, već živi u D.R. u P. i pok. Ž.je sreo poslednji put na svojoj i njegovoj slavi Aranđelovdan prošle godine, jer je prvi dan on bio kod njega, a sledeći pok. Ž. kog njega. Nije bio na sahrani pok.D. R.-Ž., jer preminule od kovida odmah sahranjuju, njemu su rekli da direktno iz bolnice vode na groblje. U rješenju o samoizolaciji nije bio njegov broj telefona, a rješenje je odbio da primi iz razloga što je u rješenju pisalo da je u izolaciju od ......2020 godine, a njemu su rješenje pokušali da uruče .....2020 godine, a rješenje donijeto dana ...........2020 godine, a dana .........2020 godine bio je u policiji gdje je davao izjave povodom učešća na litijama, a uopšte nije bolovao koronu. U završnoj riječi je prihvatio završnu riječ svog branioca i ponovio da nije počinio krivično djelo iako nije htio da primi rešenje sanitarne inspekcije jer su pokušali da mu to rešenje uruče 12 dana nakon njegovog donošenja i oni bi trebalo da odgovaraju. Branilac okrivljenog adv. A.S. je u završnoj riječi izjavio da je u toku postupka nesumnjivo utvrđeno da okrivljeni nije izvršio krivično djelo koje mu se stavlja na teret jer u njegovim radnjama nema bitnih elementa istog, a što proizilazi kako iz pisanih dokaza, tako iz iskaza saslušanih svjedoka a prije svega iz iskaza supruge preminulog D. R. da okrivljeni nije imao kontakt sa istim već da su samo komšije koje se nijesu vidjeli od slave Aranđelovdana. Istakao je, da je epidemiološka služba obavijestila sanitarnu inspekciju ........2020 godine, da je Naredba Ministarstva br.7/20 donijeta .......2020 godine rešenje o izolaziciji ...........2020 godine kojim je određena ista od ...........2020 godine, a na stanu nije zatečen okrivljeni ......2020 godine radi dostave, dakle praktično na isteku izolacije. Takođe je napomenuo da je dostava rešenja o izolaciji vršena suprotno čl.72 i 84 st.5 i 6 ZUP-a i predložio sudu da okrivljenog oslobodi optužbe za djelo koje mu se stavlja na teret.

Radi pravilnog i zakonitog presuđenja ove krivičnopravne stvari, sud je na glavnom pretresu u dokaznom postupku izveo sledeće dokaze saslušao svjedoke Đ. G., D. M., B. R., Ž. A.a i M. M.u, izvršio uvid u službenu zabilješku Uprave policije PJ B. broj .......... od 25.07.2020 godine, u službenu zabilješku sanitarnih inspektora Odsjeka za zdravstveno sanitarnu inspekciju sačinjenu dana .........2020 godine, broj ............-sl, u E-mail epidemiološke službe Doma zdravlja B. od .........2020 godine, u rešenje Uprave za inspekcijske poslove o stavljanju u samoizolaciju broj ...........-UPI od 16.7.2020 godine sa dostavnicom, i izvršio uvid u izvod iz KE za okrivljenog.

Nakon sprovedenog dokaznog postupka, cijeneći navode optužbe, odbranu okrivljenog te izvedene dokaze , cijeneći ih u smislu čl.16. i 370 ZKP-a, a dovodeći ih u vezu jedne sa drugim, sud je stao na stanovište da djelo za koje je optužen Đurišić Velimir po zakonu nije krivično djelo, pa je istog shodno čl.373.st.1.tač.1.ZKP-a, oslobodio od optužbe za krivično djelo nepostupanje po zdravstvenim propisima iz čl.287.Krivičnog Zakonika Crne Gore. Pri tome, sud je našao da je odbrana okrivljenog jasna i uvjerljiva jer ni jedan dokaz izveden u toku krivičnog postupka nije mogao potvrditi tezu optužbe da je na strani okrivljenog postojao umišljaj za nepostupanje po zdravstvenim propisima, odnosno svijest da boraveći izvan svoje kuće krši bilo kakve mjere Ministarstva zdravlja ili njihove naredbe.

Iz Rešenja Uprave za inspekcijske poslove o stavljanju u samoizolaciju broj ...........-UPI od ............2020 godine, proizilazi da je okrivljenom Đ. V.odredjena samoizolacija u trajanju od 21 dan, počev od .........2020 godine a rešenje je donijela sanitarni inspektor R. B., dok se iz dostavnice sa povratnicom naslovljene na ovo lice vidi da pošiljka -rešenje nije uručeno i da je dostavljač - inspektor R. B., konstatovala da je dana ...........2020 godine u 11:00 časova, pokušana dostava kod marketa Idea, ali da je primalac odbio da primi rešenje.

Iz službene zabilješke Uprave policije PJ B.broj .......... od 25.07.2020 godine, proizilazi da je ista sačinjena u vezi obilaska lica po NKT-u, i da su dana .........2020 godine u 10:30 časova službenik policije D. J.ć i sanitarni inspektori B. R. i A. Ž. pošli u mjesto D. Rž. da obiđu Đ. V., zvanog B., te da isti nije zatečen u porodičnoj kući, po povratku istog su pronašli u naselju J.na prakingu marketa Idea u svom pmv. te da je sanitarni inspektor A.Ž. pokušao da mu uruči rješenje o samoizolaciji ali je on odbio da potpiše i preuzme rješenje.

Iz službene zabilješke sanitarnih inspektora Odsjeka za zdravstveno sanitarnu inspekciju od .......2020 godine, broj ..........-sl, proizilazi da je sačinjena od strane sanitarnih inspektora B. R. i Ž.A., koji su dana .........2020 godine pokušali da uruče rešenje o stavljanju u samoizolaciju za V. Đ. br............ kojim se isti stavlja u samoizolaiju koja podrazumijeva boravak u porodičnom smještaju a po obavještenju dobijenom od strane nadležne Higijensko – epidemijološke službe u trajanju od 21 dan, počev od .......2020 godine jer se navodi da je bio u kontaktu sa sada pok. D. R., nastanjen u B.i, pri čemu je V. Đ. odbio da primi rešenje jer je naveo da nije bio u kontaktu sa pok. D. R. od slave, od novembra 2019 godine .

Prednje isprave upućuju na zaključak da je okrivljenom Dj. V. odredjena samoizolacija u trajanju od 21 dan i da je obaveza iz rešenja sanitarnog inspektora B.R.nastupila za okrivljenog dana ........2020 godine, od kada je trebao biti stavljen u samoizolaciju. Medjutim, okrivljeni je odbio da primi predmetno rešenje jer je dostava istog pokušana od strane sanitarnih inspektora tek dana .....2020 godine tj. kada je prošlo 12 dana, odnosno više od polovine vremena predvidjenog za samoizolaciju.

Navode optužbe da okrivljeni nije postupao po zdravstvenim propisima i da je to činio sa umišljajem, nije mogla potvrditi ni svjedok B. R., uprkos tome što je okrivljeni odbio prijem rešenja o stavljanju u samoizolaciju, koja je u iskazu navela da je sanitarni inspektor, i da je na osnovu meila koji je poslala dr M. M., da je lice koje je bilo Kovid bolesno bilo u kontaktu sa određenim osobama, a to je pok. D. R. gdje su kao njegovi kontakti navedeni pored ostalih i Đ. V.. Iz tog razloga su ona i njen kolega Ž.A. pošli da Đ. uruče rešenje o stavljanju u samoizolaciju i pošto nije zatečen kući, oni su ga sreli kod prodavnice I. ispod Ja., ali je on odbio da primi rješenje, što su oni konstatovali na dostavnici od koverte u kojoj je bilo rješenje i napravili službenu zabilješku. Pojasnila je da su okrivljenom pokušali da uruče rešenje o stavljanju u samoizolaciju ........2020 godine ispred marketa I., a u rješenju stoji da je okrivljeni stavljen u samoizolaciju od .........2020 godine, a taj datum ........2020 godine je konstatovan na osnovu izjave oboljelog od Kovida i predstavlja dan kontakta između oboljelog i okrivljenog Đ., a prije .........2020 godine nisu kontaktirali okrivljenog. Dobila je samo jedan meil od dr M. M. koji se odnosi na stavljanje u samoizolaciju okrivljenog Đ. V..

Svjedok Ž. A., u iskazu je naveo da su dana ........2020 godine pokušali on i R. B. da uruče rešenje o stavljanju u samoizolaciju Đ. V., zajedno sa službenikom CB B. J. D. i pri tom su pošli do P. u D. R., do kuće V. Đ. gdje im je njegova supruga rekla da nije kući i oni su ga pozvali telefonom pa ih je sačekao kod R. centra ispod J. gdje je izjavio da nije kontakt D. R.i da ne može ići u izolaciju, odbio je da primi rešenje što su oni konstatovali i napravili su službenu zabilješku. Oni postupaju po obavještenju epidemiološke službe u B. gdje je navedeno da je on kontakt i koleginica R.B. je radila rešenje pošto je on u zdravstveno sanitarnoj inspekciji od ......... 2020 godine, a rješenje je donijeto misli toga dana. Vrata kuće okrivljenog je otvorila ženska osoba, sjeća se da je kuća bila neomalterisana u P., bila su neka kučad. Pojasnio je da onog momenta kada doktor epidemiolog napravi anketu upozorava ta lica telefonom da su stavljena u izolaciju. Njihova obaveza je samo da urade pismeno rešenje a ne da pozivaju stranke, već to čini epidemiološka služba.

Svjedok M. M., je u iskazu navela da je epidemiolog u Domu zdravlja u B. i poznato joj je da je prošle godine bio pacijent D. koji je umro, a koji je liječen u Opštoj bolnici od Covida 19. Kako je on bio na kiseoniku to je pozvala člana njegove porodice-suprugu jer je vjerovatno kod nje bio njegov telefon i pitala ga za kontakte u članovima porodice, i sa prijateljima, rodbinom i komšilukom, pa joj je ona i navela imena kontakata. Na osnovu toga poslala je mail Institutu za javno zdravlje, Službi sanitarne inspekcije B.i direktorki Doma zdravlja. Napomenula je, da kako epidemiolog izriče samoizolaciju, ali rešenje o tome donosi Sanitarna inpekcija i obavještava lica na koja se odnosi. Samoizolacija se računa od dana testiranja Covid pozitivnog pacijenta. U ovom slučaju samoizolacija se računala od dana kada je pok. D. testiran. Navela je, da koliko se sjeća, da joj je M. odgovorila da su to i kontakti i komšije. Procedura je uvijek bila ista za sva lica sa kojima je razgovarala telefonom, a to je: ime i prezime, posle toga sa kim ste imali kontakt od članova familije, da li radite, da li nosite masku i držite distancu na poslu, da li ste u kontakt sa Covud pozitivnom osobom, i da li ste ostvarivali kontakte sa prijateljima, rodbinom i komšilukom.

Dovodeći u vezu iskaz ovog svjedoka sa iskazom Ž. A.a, zaključuje se da je sanitarna inspekcija koja je donosila rešenja o samoizolaciji bila u obavezi da ta rešenja dostavlja licima na koja se odnosi samoizolacija ali je očigledno da inspekcija to nije blagovremeno činila zbog velikog obima posla u vrijeme pandemije.Zapaža se da ni jedan od prethodno navedenih svjedoka nije kontaktirao okrivljenog, niti mu je saopšteno da je stavljen u samoizolaciju, niti je okrivljeni to znao sve do .........2020 godine kada je odbio prijem rešenja.

Svjedok Đ. G. u iskazu je navela , da je vjenčana supruga Đ. V., ali skoro dvije godine ne žive zajedno, jer je on prešao da živi na ranč u selu P.i, D. Rž., a ona radi u marketu Idea i jedan od njihovih uposlenih je bio pozitivan na virus korone i svi uposleni su bili u samoizolaciji od .........2020 do .......2020 godine. Navela je, da živi u porodičnoj kući u selu B., oština B., a sa njom žive njena i V. djeca, njih četvoro. U tom periodu dok su bili u samoizolaciji po rješenju sanitarnog inspektora, komšije i njihovi prijatelji S., kao i V.donosili su im hranu, kao i sredstva za ličnu higijenu. V. bi ostavio kao i njihovi prijatelji, sve što im je trebalo ispred vrata i to je činio par puta, ali ne bi ulazio u kuću, a kontaktirali su putem telefona. Poznato joj je kako joj je V. saopštio da je i njemu donijeto rešenje o samoizolaciji, ali da oni sa njim nisu bili ni u kakvom kontaktu zadnjih par mjeseci, prije nego što je donijeto rješenje za nju o samoizolaciji, jer je on imao mnogo obaveza, jer se bavi privatnim biznisom. Istakla je, da pok. Ž. D. koji je umro od korone nije bio sa njima uopšte u kontaktu, te da je on rekao da imaju u blizini kuće K., Š. i Đ..

Iz iskaza svjedoka D. M., proizilazi da je komšija sa okrivljenim V. – B. i prošle godine u julu, tačnije 16 j. 2020 godine umro je od korone njen suprug D. R.-Ž. koji je liječen u b.j bolnici, a zbog čega su i nju testirali ali su je vratili kući i javljeno joj je telefonom od strane dr M. M. da je pozitivna i da ne treba da se kreće, niti da izlazi iz kuće. U kući sa njom su bila troje djece kojima je ona staratelj i njena majka stara .......godina, a niko ih nije obišao, niti pozvao da vidi kako su. Zbog epidemije nije prisustvovala sahrani svoga muža ........2020 godine, već je bila u samoizolaciji, a sahranilo ga je Komunalno. Doktorica je pitala telefonom ko su im najbliže komšije i ona je kazala da su to Đ. V., Š.Z., Š. D., Š. R. i Đ. G., ali ti ljudi uopšte nijesu bili u kontaktu sa njom, niti sa djecom o kojima se stara, niti njenom majkom jer nigdje nijesu izlazili, niti im je ko dolazio. Ne zna kako su na osnovu tog razgovora telefonom njene komšije doživjele neprijatnost, jer je zaista istina to što govori i razgovor između nje i doktorice je predstavila istinito i onako kakav je zaista bio. Navela je još i to da niko od ovih lica nije prisustvovao sahrani njenog muža, niti ona, i ne zna kako se desilo da budu okrivljeni, jer joj nijesu čak ni hranu donosili već je bila potpuno zatvorena sa troje djece i majkom oko 20 dana, a sa komšijom V. viđali su se od slave do slave, a i njima je Aranđelovdan slava, pa bi posjetili jedni druge i čestitali, ali posle smrti njenog muža nije slavila u novembru slavu.

Iskaze svjedoka D. M. i Dj.G.sud je prihvatio kao jasne i uvjerljive a dovodeći ih u vezu sa iskazima ostalih saslušanih svjedoka, zaključuje se da okrivljeni nije obaviješten od strane epidemiologa, niti od sanitarnih inspektora da mu je odredjena samoizolacija a ipak je sa zakašnjenjem od 12 dana pokušana dostava rešenja koja ga obavezuje retroaktivno, što nije zakonito, jer bi da je okrivljeni bio pozitivan na korona virus predstavljao opasnost po druge ljude a da to ne bi ni znao.

Iz teksta E-mejla epidemiološke službe Doma zdravlja B.e od ........2020 godine, proizilazi pored ostalog da se sada pok. D. R. nalazio u Opštoj Bolnici u B. zbog svog zdravstvenog stanja, te da je po izjavi njegove supruge isti ostvario kontakt između ostalih i sa okrivljenim Đ. V..Tekst je potpisan od strane epidemiologa dr. M. M..

Sadržaj ovog imejla za sud je irelevantan jer je svjedok D. M. bila decidna da je od strane epidemiloga dr.M. M. upitana ko su njene komšije pa je ona nabrojala njihova imena a pored ostalog i ime okrivljenog ali ne kao kontakte sa njima a ipak se dogodilo da okrivljeni bude procesuiran zbog odbijanja da primi rešenje kojim je stavljen u samoizolaciju, retroaktivno, odnosno ista je skoro istekla kada je pokušano da mu se uruči rešenje sanitarne inspekcije, što je nedopustivo.

Na osnovu rezultata dokaznog postupka i utvrdjenog činjeničnog stanja, sud je stao na stanovištu da djelo za koje je optužen Đ.V., po zakonu nije krivično djelo, jer nijesu ispunjeni subjektivni uslovi neophodni za postojanje krivičnog djela nepostupanje po zdravstvenim propisima za suzbijanje opasne zarazne bolesti iz čl.287 Krivičnog Zakonika Crne Gore. Optužbom se stavlja na teret okrivljenom da nije bio u porodičnom smještaju dana ......2020 godine, već na parkingu u blizini marketa, kada je sanitarni inspektor B. R. koja je donijela rešenje o stavljanju u samoizolaciju pokušala dostavu predmetnog rešenja koje je okrivljeni odbio da primi.

U konkretnom slučaju Uprava za inspekcijske poslove nije postupila u skladu sa zakonom, jer bi rešenje o stavljanju u samoizolaciju za okrivljenog moglo stvoriti obaveze samo za ubuduće ali ne i retroaktivno. Samim tim kod okrivljenog nema umišljaja odnosno svijesti da postupa suprotno rešenju sanitarnog inspektora i nalogu sadržanom u tom rešenju. Polazeći od toga da optužba nije pružila ni jedan dokaz na osnovu koga bi sud mogao utvrditi da je okrivljeni sa umišljajem postupao suprotno Rešenju Upravne inspekcije a time i naredbi Ministarstva zdravlja, što je neophodan uslov za postojanje krivičnog djela nepostupanje po zdravstvenim propisima za suzbijanje opasne zarazne bolesti iz čl.287 KZCG, sud je okrivljenog oslobodio od optužbe na osnovu čl.373. st.1. tač.1.ZKP-a, pošto djelo za koje je optužen po zakonu nije krivično djelo.

Troškova krivičnog postupka nije bilo.

Sa iznijetih razloga odlučeno je kao u izreci presude.

OSNOVNI SUD U BERANAMA

Dana 07.05.2021 godine.

Zapisničarka S U D I J A
Momirka Fatić Dubravka Popović
PRAVNA POUKA:

Protiv ove presude može se izjaviti žalba u roku od 8 dana od dana
prijema iste, Višem sudu u Bijelom Polju a preko ovog suda.