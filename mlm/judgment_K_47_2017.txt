OSNOVNI SUD U ROŽAJAMA

K.br.47/17.

U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Adisom Burdžović, odlučujući po optužnom predlogu Osnovnog Državnog Tužilaštva iz Rožaja Kt.br. 68/17. od 21.6.2017. godine, protiv okrivljene F. N. iz Rožaja, zbog krivičnog djela falsifikovanje isprave iz čl. 412. st .2. u vezi st. 1. Krivičnog Zakonika Crne Gore, nakon održanog glavnog i javnog pretresa u prisustvu Državnog Tužioca Došljak Ivana iz Rožaja, oštećenog K. H. iz Rožaja, advokata B.M. iz Rožaja, branioca okrivljene i okrivljene, dana 25.8.2017.g. donio je i javno objavio,

P R E S U D U
Okrivljena: F. N., JMB . od oca A.i majke Z., rodj. G.rodjena 04.3.1962. godine u Rožajama, gdje i živi ,drž. CG, razumije Crnogorski jezik, koji joj je i maternji jezik, pismena, završila SSS, zapošljena, udata, majka dvoje djece, slabog imovnog stanja, nesoudjivana.

Na osnovu čl. 373. tač. 2. Zakonika o Krivičnom Postupku
OSLOBADJA SE OD OPTUŽBE
Da je:

neutvrdjenog dana u martu mjesecu 2017. godine u Rožajama, u uračunljivom stanju, svjesna svog djela čije je izvršenje htjela, iako je znala da je njeno djelo zabranjeno, preinačila pravu javnu ispravu u namjeri da se takva isprava upotrijebi kao prava i to duplikat računa o isplati zarada za H. K. iz avgusta mjeseca 2016. godine, na način što je u zaglavlju navedenog računa korektorom izbrisala mjesec "08", a umjesto njega je ispisala mjesec "12" i po sredini istog korektorom izbrisala mjesec "avgust", a umjesto njega upisala mjesec "decembar", kako bi inspektoru rada R. R. dokazala da je H.K.isplaćena zarada za decembar mjesec 2016. godine,
-čime bi izvršila krivično djelo falsifikovanje isprave iz čl. 412. st .2. u vezi st. 1. Krivičnog Zakonika CrneGore.

Na osnovu čl. 230. Zakonika o Krivičnom Postupku troškovi krivičnog postupka u iznosu od 516,00 eura, padaju na teret budžetskih sredstava, s tim što se troškovi postupka u iznosu od 450,00 eura imaju isplatiti okrivljenoj.

Na osnovu čl. 239.st. 3. Zakonika o krivičnom postupku oštećeni K. H.radi ostvarivanja imovinsko pravnog zahtjeva upućuje se na parnicu.

O b r a z l o ž e n j e
ODT iz Rožaja, podnio je optužni predlog Kt.br. 68/17. od 21.6.2017. godine, protiv okrivljene F. N. iz Rožaja, zbog krivičnog djela falsifikovanje isprave iz čl. 412. st .2. u vezi st. 1. Krivičnog Zakonika Crne Gore.

Na glavnom pretresu državni tužilac precizirao je činjenični opis iz optužnog predloga tako što je u trećem redu istog umjesto riječi "račun" dodao riječi "duplikat računa", a u šestom redu umjesto riječi "računa" dodao riječ "istog".

Istakao je da je izvedenim dokazima utvrdjeno da je okrivljena izvršila krivično djelo koje joj se optužnim predlogom stavlja na teret. Da se u konkretnom slučaju radi o falsifikatu računa tačnije duplikatu računa iz avgusta mjeseca 2016. godine koji se smatra originalnim i ima značaj isprave, te da se ne radi o fotokopiji računa koji ne predstavlja ispravu u pravnom smislu. Predložio je da sud okrivljenu za izvršeno krivično djelo oglasi krivom i izrekne joj uslovnu osudu kojom će joj utvrditi kaznu zatvora u trajanju od 45 dana i istovremeno odrediti da se ista neće izvršiti ukoliko u roku od jedne godine ne učini novo krivično djelo.

Oštećeni K. H.t pridružio se krivičnom gonjenju ODT-a u odnosu na okrivljenu, a da će imovinsko pravni zahtjev ostvariti u parnici.

Advokat M. B., branilac okrivljene, je istakao: da izvedenim dokazima nije utvrdjeno da je okrivljena izvršila krivično djelo za koje je optužena. U konkretnom slučaju radi se o kopiji računa kojim je ista oštećenom obasnila kako treba da izgleda iznos zarade za časove koje je obavio u auto školi za decembar mjesec 2016. godine uz prethodno dostavljanje evidencije za obavljene časove. Oštećeni za decembar mjesec 2016. godine nije dostavio broj odradjenih časova tako da u tu svrhu, za taj mjesec, račun nije ni uradjen niti je izvršena isplata. Predložio je da sud okrivljenu oslobodi od optužbe i da se istoj nadoknade troškovi koje je imala za njegovo angažovanje na ime prisustva prilikom saslušanja okrivljene pred ODT-om u Rožajama, saslušanju svjedoka oštećenog, kao i prisustva na dva održana glavna pretresa.

Na glavnom pretresu okrivljena je izjavila da ne priznaje izvršenje krivičnog djela ni krivicu za krivično djelo za koje je optužena.

Na zapisniku Kt.br.68/17. od 25.5.2017. godine okrivljena je u svojoj odbrani izjavila: da ne priznaje izvršenje krivičnog djela ni krivicu za krivično djelo koje joj se stavlja na teret. Radi kao direktorica Auto škole Auto Moto u Rožajama. U toj školi radi na pola radnog vremena i oštećeni kao instruktor vožnje. Istom se za jedan čas rada obračunava iznos od 1,50 eura i u zavisnosti od broja ostvarenih časova isplaćuje mu se zarada. U decembru mjesecu 2016. godine istom je na ruke dala 3 eura za dva obavljena časa i za taj mjesec mu nije izdala račun. U januaru mjesecu ove godine oštećeni joj je tražio da mu izda račun za decembar mjesec 2016. godine za iznos od 30 eura za obavljene časove u tom mjesecu. Kazala mu je da nema obrasce računa i da nije u mogućnosti da mu takav račun izda. Isti je insistirao na tom računu, pa je od ranije izdatih računa našla računa iz avgusta mjeseca 2016. godine na kojem je u njegovom prisustvu i kolege M. B. u zaglavlju umjesto mjeseca 08, isti korektorom izbrisala i upisala mjesec 12, a na sredini računa umjesto mjeseca avgust koji je izbrisala korektorom upisala je mjesec decembar. Račun je stavila u arhivu i isti nije dala oštećenom. Od oštećenog je tražila da joj donese dnevnu evidenciju odradjenih časova za decembar mjesec 2016. godine i kada to uradi sačiniće račun za taj mjesec o isplati zarade. Račun koji je ispravila nije proknjižen u finansijskoj dokumentaciji auto škole, već se isti nalazio u arhivi. U martu mjesecu ove godine u auto školu je došao inspektor rada R.R., a po prijavi oštećenog u vezi obračuna zarada istom. Inspektoru je pokazala kopiju računa za decembar mjesec 2016. godine i objasnila mu o čemu se radi. Dana 05.5.ove godine po pozivu policije u vezi spornog računa dala je izjavu. Oštećenom za decembar mjesec 2016. godine nije isplaćen iznos od 30 eura, zbog toga što isti nije dostavio evidenciju odradjenih časova, već mu je za taj mjesec dala na ruke 3 eura za časove koje je obavio. Oštećeni se u auto školi često svadja sa njenim kolegom M. B., ne izvršava radne zadatke i često ne dolazi na posao.

Na glavnom pretresu ponovila je iskaz dat na pomenutom zapisniku i dodala: da se ne sjeća da li je sporni račun opečaćen pečatom auto škole. Pošto nije imala originalni račun da bi napisala zaradu oštećenom za decembar mjesec 2016. godine, to je uradila na kopiji računa od 31.8.2016. godine, koju kopiju oštećenom nije dala jer je čekala evidenciju odradjenih časova za decembar mjesec 2016. godine, za koji mjesec je okrivljeni kazao da je imao 20 časova i da mu je trebala isplatiti 30 eura. Da joj je tu evidenciju dostavio isplatila bi mu još 27 eura za decembar mjesec. Nije joj poznato ko je oštećenom dao kopiju tog računa, ne isključujući mogućnost da je to uradio inspektor rada. Za taj račun nema original računa, a ovo je uradila da bi oštećeni znao koliko bi mu pripala zarada za decembar mjesec nakon dostavljene evidencije o odradjenim časovima.

Na glavnom pretresu sud je izveo dokaze saslušanjem u svojstvu svjedoka - oštećenog K. H., u svojstvu svjedoka B. M., pročitao ugovor o radu PU AŠ Auto Moto Rožaje br. 01-08/09. od 01.8.2009. godine, pročitao zapisnik o izvršenom inspekcijskom pregledu Odsjeka za inspekciju rada PJ Berne br. 0204/13-15 od 20.3.2017. godine, izvrši uvid u račun AŠ Auto Moto Rožaje od 31.8.2016. godine, u račun od 31.12.2016. godine, po saglasnosti stranaka pročitao nalaz i mišljenje od 12.6.2017. godine, vještaka ekonomsko finansijske struke S.K. iz Rožaja, i iskaz svjedoka R. R. dat na zapisniku Kt.br.68/17. od 31.5.2017. godine pred ODT-om u Rožajama.

Svjedok - oštećeni H. K. na zapisniku Kt.br.68/17. od 25.5.2017. godine pred ODT-om u Rožajama je istakao: da je zaposlen u PU Auto Moto Rožaje, na neodredjeno vrijeme, kao vozač instruktor. U decembru mjesecu 2016. godine obavio je dva časa, dok u oktobru mjesecu nije imao obavljenih časova. Za januar, februar, mart i april ove godine, nijesu mu isplaćene zarade, a uredno se javljao na posao, te smatra da je imao pravo na zaradu, bez obzira na broj obavljenih časova. Zarada mu nije obračunata, a za obavljene časove isplata mu je vršena u iznosu od 1,50 eura po času. Obratio se inspektoru rada R. R. u vezi neisplaćenih zarada, doprinosa, tako da je inspektor izvršio kontrolu u toj auto školi u vezi toga. Inspektor mu je dao na uvid kopiju jednog računa za mjesec decembar 2016 .godine o isplaćenoj zaradi za taj mjesec u iznosu od 30 eura. Tu kopiju je uporedio sa originalnim računom koji je imao kod sebe o isplaćenoj zaradi za avgust mjesec 2016. godine i uvjerio se da je datum 31.8.2016.g. ispravljen i upisan 31.12.2016. godine, a na sredini računa umjesto avgust upisan je decembar mjesec 2016. godine. Za taj mjesec nije mu isplaćen iznos od 30 eura, već mu je na ruke isplaćeno 3 eura, bez računa. U policiji je predao račun iz avgusta mjeseca 2016. godine i kopiju računa za decembar mjesec 2016. godne. U vezi toga računa sa okrivljenom nije obavio razgovor. Od iste nije tražio račun o isplati zarade za decembar mjesec 2016. godine i taj račun nije radjen u njegovom prisustvu. Okrivljena se prema njemu odnosi nekorektno jer ga pita zbog čega ne dolazi na posao i traži da u vezi toga napiše službenu zabilješku. U decembru mjesecu 2016. godine obavio je jedan čas kao instruktor i jedan čas za polaganje. Pridružio se krivičnom gonjenju ODT-a u odnosu na okrivljenu.

Na glavnom pretresu ponovio je iskaz dat na pomenutom zapisniku i dodao: da je svakog dana nakon obavljenih časova dostavljao evidenciju okrivljenoj. Za decembar mjesec mu je isplaćeno 3 eura za dva časa. Nije tražio drugu naknadu za taj mjesec, obzirom da nije imao više časova.

Svjedok M. B., na zapisniku Kt.br.68/17. od 01.6.2017. godine, pred ODT-om u Rožajama je istakao: da radi kao direktor DOO Auto Moto Rožaje i koristi zajedničke prostorije sa PU Auto Moto Rožaje. Poznato mu je da je okrivljena direktor ove škole i da je u istoj zapošljen oštećeni kao instruktor. Oštećenom se plaća za 1 čas iznos od 1,50 eura. Nije mu poznato za koje mjesece je istom isplaćena zarada. Sjeća se da je krajem decembra mjeseca 2016. godine ili početkom januara 2017. godine oštećeni u kancelariji tražio od okrivljene isplatu zarade za decembar mjesec 2016. godine. Okrivljena nije imala obrazac računa, tako da je na ranijem računu ispravila mjesec i datum i oštećenom kazala kada bude donio evidenciju odradjenih časova za taj mjesec da će mu sačiniti novi račun i isti mu dati. Nije mu poznato koliko je oštećeni imao odradjenih časova u decembru mjesecu 2016. godine, niti da li je okrivljena oštećenom taj račun predala. Poznato mu je da sporni račun nije proknjižen kroz dnevnik blagajne niti kroz računovodstvenu dokumentaciju za taj mjesec. Ovo mu je poznato jer je obavljao i knjigovodstvene poslove za PU Auto Moto Rožaje.

Na glavnom pretresu ponovio je iskaz dat na pomenutom zapisniku i dodao: da je bio u kancelariji kada je dolazio oštećeni i obavio razgovor sa okrivljenom. Nije obraćao pažnju na njihov razgovor, ali zna da su pričali u vezi zarade za oštećenog i sjeća se kada mu je okrivljena kazala da nema blanko račun, već da je uzela račun iz avgusta mjeseca te godine. Princip rada u AMD i obračun zarada je isti za sve zaposlene u školi u kojoj je direktorica okrivljena.

Svjedok R. R., na zapisniku Kt.br. 68/17. od 31.5.2017. godine pred ODT-om u Rožajama je istakao: da radi kao inspektor rada u Upravi za inspekcijske poslove - Odsjek za inspekciju rada Područne jedinice Berane za opštine Berane, Rožaje, Plav, Andrijevica i Petnjica. 27. februara ove gdoine obratio mu se oštećeni u vezi vršenja inspekcijskog nadzora u PU Auto škola, Auto Moto Rožaje, gdje radi kao instruktor vožnje. Kontrola se odnosila na neisplaćene zarade zaposlenima i neizdavanje platnih lista i uplati doprinosa. Dana 14.3.ove godine bio je u Auto moto školi radi vršenja kontrole i tu kontrolu je odložio za mart mjesec na zahtjev okrivljene. Dana 20.3. ove godine izvršio je kontrolu u ovoj školi u vezi zarada zaposlenih. Okrivljena mu je predala kopije računa o isplati dijela zarada za zaposlene i pokazala mu neke originalne račune o isplati dijela zarada, ali mu iste nije predala, niti ih je on tražio. Nije vidio u vezi čega su se ti računi odnosili. Tražio je da mu te račune kopira i preda, što je ista i učinila, tako da originale istih nije uzeo, već je u zapisniku konstatovao činjenice iz kopija računa. U tim računima je vidio nepravilnosti u obračunu zarada. Takodje je utvrdio da nije vršen obračun doprinosa za zarade. Kada je oštećeni došao kod njega pokazao mu je na uvid kopije računa koje mu je predala okrivljena i tada mu je isti kazao da je račun za decembar mjesec 2016. godine falsifikovan i zamolio ga da mu taj račun da da fotokopira, što je i učinio. Oštećeni mu je donio originalni račun iz avgusta mjeseca 2016. godine čija je kopija prepravljena i tražio je da ponovo vrši nadzor na šta mu je odgovorio da to prijavi policiji.

Vještak ekonomsko finansijske struke S.K. u pisanom nalazu i mišljenju je istakao: da u knjigovodstvenoj dokumentaciji PU Auto škole "Auto moto Rožaje" - dnevniku blagajne i obračunu zarada za mjesec decembar 2016. godine, sporni račun u iznosu od 30 eura nije evidentiran (knjižen) u ovoj školi.

Cijeneći iskaz okrivljene, izvedene dokaze pojedinačno i u vezi sa ostalim izvedenim dokazima, sud je na osnovu takve ocjene utvrdio da nije dokazano da je okrivljena učinila djelo za koje je optužena zbog čega je istu i oslobodio od optužbe.

Iz iskaza okrivljene proizilazi da ona radi kao direktorica PU Auto moto Rožaje, u kojoj je zaposlen i oštećeni kao instruktor. U decembru mjesecu 2016. godine oštećenom je na ruke isplatila 3 eura na ime naknade za dva obavljena časa u toj školi. Na njegovo insistiranje, kako joj je kazao da je odradio 20 časova u tom mjesecu, pošto nije imala blanko račune, da bi mu za taj broj časova napisala iznos zarade od 30 eura, na kopiji računa iz avgusta mjeseca 2016. godine, umjesto broja 08 koji je izbrisala korektorom napisala je broj 12, a na sredini računa umjesto mjeseca avgusta koji je izbrisala korektorom napisala je decembar mjesec. Oštećenom je kazala da će mu kada dostavi evidenciju obavljenih časova za taj mjesec uraditi novi račun tako da mu kopiju tog računa nije dala, niti je isti knjižila u knjigovodstvenoj evidenciji. Inspektoru rada koji je vršio kontrolu obračuna zarada je pokazala kopiju tog računa. Njen iskaz je sud prihvatio kao tačan i isti uzeo kao dokaz jer je potvrdjen iskazima svjedoka R. R., B. M., sadržinom zapsnika o izvršenom inspekcijskom pregledu br. 0204/13-15. od 20.3.2017. godine, kopijom računa od 31.12.2016. godine, nalazom i mišljenjem sudskog vještaka eknomsko finansijske struke, a u odlučnim činjenicama i sa iskazom oštećenog.

Iz iskaza svjedoka R. R. proizilazi, a što je isti konstatovao i u zapisniku o izvršenom inspekcijskom pregledu, da je prilikom izvršene kontrole od strane okrivljene dobio na uvid kopiju računa za decembar mjesec 2016. godine o zaradi za oštećenog. Da je to konstatovao u pomenutom zapisniku kao i ostale kopije računa koje je dobio na uvid, a odnosili su se na zaradu zaposlenih. Oštećenom je pokazao račun iz decembra mjeseca 2016. godine u vezi kojeg je od istog saznao da se to odnosi na račun iz avgusta mjeseca 2016. godine koji je prepravljen u pogledu mjeseca, tako što je umjesto avgusta napisan mjesec decembar. Ove navode potvrdio je i oštećeni, tako da je sud iskaz ovog svjedoka u svemu prihvatio kao vjerodostojan i objektivan.

Iskaz svjedoka M. sud je prihvatio kao tačan, jer se isti odnosi na one činjenice koje su mu poznate u vezi oštećenog i njegovog razgovora sa okrivljenom za zaradu koju ostvaruje u pomenutoj Auto školi, te i načinu pisanja spornog računa. Njegov iskaz ničim nije doveden u sumnju i kao takav je prihvaćen.

Iskaz oštećenog sud je prihvatio u dijelu koji se odnosi da mu je okrivljena za decembar mjesec 2016 .godine za dva odradjena časa kao instruktoru isplatila 3 eura na ruke. Da mu je inspektor R. nakon izvršene kontrole u ovoj auto školi, pokazao kopiju računa u kojoj je stajalo da je izdat za decembar mjesec 2016. godine koji je fotokopirao i inspektoru kazao da se to odnosi na račun iz avgusta mjeseca 2016 .godine, da taj račun nije dobio od okrivljene. U ovom dijelu njegov iskaz je saglasan sa iskazom okrivljene, iskazom svjedoka R., te i računom od 31.12.2016. godine. Medjutim, njegov iskaz u dijelu koji se odnosi da nije tražio da mu se za decembar mjesec 2016. godine obračuna iznos od 30 eura za 20 odradjenih časova, sud nije mogao prihvatiti jer isti u ovom dijelu ničim nije potvrdjen.

Nalaz i mišljenje sudskog vještaka ekonomsko finansijske struke sud je prihvatio kao tačan, stručan i ničim ne doveden u sumnju.

Imajući u vidu utvrdjeno činjenično stanje, da bi na strani okrivljene u konkretnom slučaju postojala odgovornost za krivično djelo falsifikovanja isprave iz čl. 412.st.2. u vezi st. 1. KZ CG, bilo je potrebno nesumnjivo utvrditi tj. dokazati, kako njegove bitne elemente, ne samo da su podaci koji su unijeti u pomenutom računu od 31.12.2016.g. u pogledu broja časova i ukupnog iznosa zarade za te časove, lažni tj. neistiniti, već i da je bila svjesna odnosno znala da su takvi uneseni podaci lažni i da takvom svojom radnjom čini krivično djelo, pa da je i pored toga htjela njegovo izvršenje.

U konkretnom slučaju radi se o kopiji računa koji je bio izdat 31.8.2016. godine na kojem je na sredini računa ispisan mjesec avgust broj časova, kao i iznos zarade od 30 eura, koji je prepravljen, tako što je umjesto broja 8 napisan br. 12. i umjesto mjeseca avgusta upisan je mjesec decembar. Ova kopija nije podobna da bi poslužila kao dokaz za činjenice koje su u istoj ispisane, ista nije ovjerena tako da se u krivično pravnom smislu ne može smatrati ispravom. Osim toga, račun od 31.8.2016. godine nema broj pod kojim je izdat, a samim tim taj broj nema ni kopija ovog računa, kao ni prepravljena kopija koja se odnosi za decembar mjesec 2016. godine. Kod činjenice da je sadržini kopije prepravljenog računa, u pogledu broja časova i visine zarade prigovorio oštećeni, to isti nije podoban da služi kao dokaz za činjenice koje su u istom navedene i samim tim ne može se smatrati ni ispravom. Osim toga namjera okrivljene za prepravljanje kopije pomenutog računa nije bila usmjerena u cilju da se istim dokaže broj časova za oštećenog koje je, kako joj je kazao, imao u decembru mjesecu 2016. godine, i iznos zarade, već da istog upozna koji iznos zarade za 20 časova će mu pripasti u decembru mjesecu 2016. godine, kad dostavi izvještaj o odradjenim časovima radi obračuna i da će tada sačiniti račun o isplati te zarade, pošto mu je na ruke isplatila 3 eura za dva odradjena časa za šta mu nije sačinila račun. Ovo je uradila sa uvjerenjem da su ti podaci tačni za oštećenog koji joj je kazao broj odradjenih časova u decembru mjesecu 2016. godine. Potvrda da je za te potrebe ovo uradila,pošto nije imala nepopunjeni obrazac računa, je činjenica da prepravljenu kopiju tog računa nigdje nije evidentirala u poslovnim knjigama niti je po istom izvršila isplatu oštećenom, što proizilazi iz nalaza i mišljenja vještaka ekonomsko finansijske struke. Ove utvrdjene činjenice ne potvrdjuju navode iz činjeničnog opisa precizirane javne optužbe u pogledu izvršenja krivičnog djela koje se okrivljenoj stavlja na teret, tako da se ista za predmetno krivično djelo nije mogla oglasiti krivom zbog čega je i oslobodjena od optužbe. Ovo posebno kod činjenice da je prepravljenu kopiju pomenutog računa, sa ostalim kopijama ranije izdatih računa oštećenom, pokazala inspektoru R., koji je vršio kontrolu obračuna zarade za oštećenog po njegovom zahtjevu, a za koju namjenu nije vršila prepravku kopije pomenutog računa i o toj kopiji je inspektoru kazala za koju namjeru je to uradila.

U konkretnom slučaju sud nije mogao prihvatiti stanovište javne optužbe da se radi o duplikatu pomenutog računa kao javnoj ispravi, već je utvrdjeno da se radi o kopiji računa iz avgusta mjeseca 2016. godine, koji u svakom slučaju se ne može smatrati ispravom.

Imajući u vidu utvrdjeno činjenično stanje, sud je primjenom čl. 3. st. 3. ZKP u kojem je propisano "ako i nakon pribavljanja svih raspoloživih dokaza i njihovog izvodjenja u krivičnom postupku, ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe krivičnog ili ovog zakonika, sud će odluku donijeti koja je povoljnija za okrivljenog" i primjenom čl. 373. tač.2. ZKP okrivljenu oslobodio od optužbe.

Na osnovu čl. 230. ZKP troškovi krivičnog postupka koji se odnose na ime naknade vještaku ekonomsko finansijske struke od 66,00 eura padaju na teret budžetskih sredstava, kao i troškovi u iznosu od 450,00 eura, koji se imaju isplatiti okrivljenoj za angažovanje branioca za njegovo prisustvo na dva održana glavna pretresa saslušanju okrivljene pred ODT-om u Rožajama, a odmjereni su po AT CG.

Na osnovu čl. 239.st.2. ZKP-a oštećeni je radi ostvarivanja odštetnog zahtjeva upućen na gradjansku parnicu.

OSNOVNI SUD U ROŽAJAMA, dana 25.8.2017.godine.

ZapisničarPREDSJEDNIK SUDA
Burdžović Adisa s.r. Camić Zahit s.r.

PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko ovog suda.