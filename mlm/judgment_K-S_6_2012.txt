Ks.br.6/12
U IME CRNE GORE
Viši sud u Bijelom Polju - Specijalizovano odjeljenje za suđenje za krivična djela organizovanog kriminala, korupcije, terorizma i ratnih zločina, sudija Vukomir Bošković, uz učešće namještenika suda Radmile Duborije, kao zapisničara, u krivičnom predmetu optuženog J.S. iz Mojkovca, zbog krivičnog djela zloupotreba službenog položaja iz čl. 416 st. 3 u vezi st. 1 Krivičnog zakonika Crne Gore, u postupku po optužnici oštećenog kao tužioca AD hotel „R“ koji je pravni sledbenik hotela "M AD" iz M, od 11.07.2011 godine, nakon održanog usmenog, glavnog i javnog pretresa u prisustvu punomoćnika oštećenog J.M.S, optuženog J.S. i njegovog branioca B.D, donio je dana 20.06.2012 godine, a javno objavio dana 22.06.2012 godine,
P R E S U D U
Optuženi J.S, JMBG, rođen ... godine, u Mojkovcu, sa stalnim boravkom u mjestu rođenja, ul. V, bb, oženjen, otac jednog djeteta, nezaposlen, po zanimanju ..., srednjeg imovnog stanja, neosuđivan.

Na osnovu čl. 373 st. 1 tačka 2 Zkp-a,
Oslobađa se od optužbe
Da je:

U periodu od 05.07.2008 godine, pa do 19.11.2008 godine, u Mojkovcu kao odgovorno lice – izvršni direktor u privrednom društvu Hotel “M.. AD” iz Mojkovac, zloupotrebom svog položaja i povjerenja u pogledu raspolaganja tuđom imovinom i nevršenjem svoje dužnosti pribavio sebi protivpravnu imovinsku korist, a privrednom društvu u kom je zaposlen prouzrokovao imovinsku štetu na način što nakon prijema tužbe i poziva za ročište pred Osnovnim sudom u Bijelom Polju za dan 20.10.2008 godine, koju tužbu je prethodno sa još šest lica podnio protiv svog preduzeća, nije pristupio, niti je preduzeo bilo koju radnju koju je bio dužan preuzeti u okviru svojih ovlašćenja radi zaštite imovine preduzeća u kojem je zaposlen, čime je prouzrokovao da sud donese presudu P. br. 512/08 od 21.10.2008 godine, zbog propuštanja, pa je takvu presudu kao odogovorno lice u preduzeću primio dana 08.11.2008 godine, i na istu iako je bio dužan nije ulagao bilo koji pravni lijek, usled čega je nastupila pravnosnažnost presude, čime je sebi pribavio korist u iznosu od 10.812,96 €, V.D iznos od 3.409,44 €, J.Z iznos od 4.884,66 €, J.I iznos od 3.927,96 €, B.S iznos od 3.120,76 €, R.G iznos od 1.110,24 €, P.V iznos od 123,30 €, a što ukupno čini iznos od 27.262,00 €, u kojem iznosu je pričinio štetu hotelu “M AD” iz Mojkovca,
- Čime bi izvršio krivično djelo zloupotreba položaja u privrednom poslovanju iz čl. 272 st. 1 Krivičnog zakonika Crne Gore,
Jer nije dokazano da je optuženi učinio djelo za koje je optužen.

Troškovi krivičnog postupka padaju na teret posebnog razdjela budžeta za rad sudova.

Oštećeni AD hotel „R“ koji je pravni sledbenik hotela "M AD" iz Mojkovca, se radi ostvarivanja imovinsko-pravnog zahtjeva upućuje na parnični postupak.

O b r a z l o ž e nj e
Optužnicom oštećenog kao tužioca AD hotel „R“ koji je pravni sledbenik hotela AD "M" iz Mojkovca, od 11.07.2011 godine, optuženom J.S iz istog mjesta, stavljeno je na teret izvršenje krivičnog djela zloupotreba službenog položaja iz čl. 416 st. 3 u vezi st. 1 Krivičnog zakonika Crne Gore.

Tokom postupka punomoćnica oštećenog je precizirala činjenični i pravni opis optužnice, pa je optuženom J.S. stavljeno na teret izvršenje krivičnog djela zloupotreba položaja u privrednom položaju iz čl. 272 st. 1 Krivičnog zakonika.

U završnoj riječi punomoćnik oštećenog je istakla da su svi izvedeni dokazi tokom postupka ukazali da je optuženi počinio krivično djelo stavljeno mu na teret, pa je zatražila od suda da se optuženi oglasi krivim i kazni na kaznu po zakonu.

Optuženi J.S. tokom postupka ne priznaje izvršenje krivičnog djela, niti krivicu.

U izjavi datoj istražnom sudiji u bitnom je istakao da je u preduzeću AD hotel "M" radio od 1978 godine, pa sve do 2008 godine kada je dobio rješenje o prestanku radnog odnosa. Tu odluku je donio bord direktora preduzeća AD hotel "R" koji je pravni sledbenik hotela M. Od 1997 godine, do 26.04.2007 godine, je obavljao poslove izvršnog direktora a odlukom br. 38 od 26.04.2007 godine, razriješen je sa te funkcije. Od tog dana nije zastupao preduzeće, niti je za to bio ovlašćen.

Decembra 2007 godine, došlo je do promjene vlasničke strukture u tom preduzeću. Mjeseca jula 2008 godine, radnici tog preduzeća su podnijelu tužbu sudu radi isplate ličnih dohodaka. Sud je donio presudu o obavezi isplate zarada. Po pravnosnažnosti presude po zahtjevu punomoćnika većinskog vlasnika presuda je poništena, a nakon toga je postignuto poravnjanje između predstavnika preduzeća i radnika - tužilaca po toj tužbi.

Septembra 2008 godine, od punomoćnice preduzeća M.J saznao da ga je skupština akcionara imenovala za izvršnog direktora. Tu odluku nikada nije dobio, niti je u vezi sa tim zaključio ugovor sa bordom direktora iako je to bila obaveza, niti je prisustvovao toj skupštini. Ističe da je za to imenovanje bio nadležan bord direktora, a ne skupština. Predočava da je nuđen da bude biran za tu funkciju da istu ponudu ne bi prihvatio. Tvrdi da u vremenu kako je to označeno u optužnici nije bio niti zakonski zastupnik niti odgovorno lice u preduzeću. Tužbu je podnio kao i ostali radnici radi isplate zarada, pa je tada imao samo svojstvo tužioca.

Na pretresu je dodao da je nakon njegovog razrješenja sa funkcije izvršnog direktora na tu funkciju za vršioca dužnosti imenovan Đ.D, a da je on nakon toga obavljao poslove administrativnog radnika, te da mu je kao administrativnom radniku isplaćivana plata. Kao dokaz da je razriješen sa funkcije izvršnog direktora priložio je odluku o razrješenju br. 38 od 26.04.2007 godine. Tvrdi da nakon razrješenja nije bilo kada postupao u svojstvu ovlašćenom lica niti zakonskog zastupnika niti je imao ovjeren potpis kod Osnovnog suda, niti deponovani potpis za raspolaganje novčanim sredstvima sa računa društva. Priznaje da je primio poziv za raspravu a u vezi tužbe radnika preduzeća za isplatu zarada jer se tada nalazio u kancelariji, a što je činio kada bi se zatekao u kancelariji kod prijema ostalih pismena, koja je nakon prijema zavodio i odlagao na sto u očekivanju da se pojavi novi vlasnik ili neko odgovorno lice. Ističe da je prije donošenja presude po njihovoj tužbi obavijestio zakonsku zastupnicu preduzeća M.J da je u toku sudski postupak radi isplate ličnih dohodaka, na šta mu je ista odgovorila "lako ćemo mi za to".

Predočava da nakon što je razriješen sa funkcije izvršnog direktora da nikada nije prisustvovao sjednicama borda direktora, niti sjednicama skupštine akcionara, niti ga je o tome neko obavještavao. Sa funkcije izvršnog direktora je razriješen na lični zahtjev. Na istoj sjednici nakon njegovog razrješena za izvršenog direktora postavljen je Đ.D. Smatra da je obaveza novog izvršnog direktora bila da kod Centralnog registra inicira da se izvrši izmjena u dokumentaciji u tom dijelu, a poznato mu je da je takav zahtjev Đ. dostavio Privrednom sudu, koji je dostavljeno primio dana 15.08.2007 godine. Da li je Privredni sud izvršio promjenu, on nije bio u saznanju, niti ga je to interesovalo.

Tvrdi da u vremenu kako je označeno u optužnici nije imao svojstvo izvršnog direktora, pa samim time nije ni mogao biti odgovorno lice kako se to navodi. Dalje ističe da je sud usvojio zahtjev za povraćaj u pređašnje stanje po tužbi radnika preduzeća, pa zbog toga presuda nije proizvela pravno dejstvo, pa stoga nije nastupila šteta za preduzeće. Pojasnio je da je nakon ponovljenog postupka bilo novo suđenje po istoj tužbi u kojem postupku je zaključeno poravnjanje između preduzeće i tužilaca. Stoga, i da je to bio u obavezi, zbog njegovog nepristupa suđenju, te donošenja nakon toga presude zbog priznanja, pa ni zbog toga što nije uložio pravni lijek na presudu nije nastupila šteta za preduzeće.

Dalje tvrdi da od dana razrješenja sa funkcije izvršnog direktora nije potpisao nijedan dokument, jer je tada funkciju izvršnog direktora obavljao Đ. D.. Đ. je nakon imenovanja deponovao potpis kod Osnovnog suda. Kao potvrdu njegove odbrane predložio je uvid u dokumentaciju koju je priložio sudu.

U završnoj riječi branilac optuženog J.S., adv. B.D, je istakao da izvedeni dokazi tokom postupka nijesu ukazali da je optuženi izvršio krivično djelo stavljeno mu na teret. U vremenu koje je obuhvaćeno optužnicom optuženi nije imao svojstvo odgovornog lica, jer je funkcije izvršnog direktora razriješen dana 26.04.2007 godine. Preduzeće njegovim činjenjem ili nečinjenjem nije pretrpjelo nikakvu štetu, jer je svojom voljom postiglo poravnjanje sa radnicima o isplati zarada po njihovoj tužbi. Presuda koja je donijeta zbog radnji kako je to stavljeno na teret optuženom nije proizvela nikakvo pravno dejstvo obzirom da je postupak ponovljen a u novom postupku se preduzeće sporazumjelo sa radnicima i postignuto je poravnjanje.

Optuženi J.S. je prihvatio završnu riječ svog branioca.

Sud je u dokaznom postupku na glavnom pretresu izveo dokaze: saslušao svjedoka G.V, izvršio uvid u: zapisnik o glavnoj raspravi od 17.11.2009 godine, koji je sadržan u predmetu P. br. 813/09 po tužbi tužioca J.S. i drugih, u rješenje o odbačaju krivične prijave Osnovnog tužioca iz Bijelog Polja, Kt. br. 912/08 od 15.04.2010 godine, izvod iz kaznene evidencije za optuženog izdat od Ispostave Mojkovac dana 13.03.2012 godine, pod brojem 02-245/12-1005/2, Sporazum o redefinisanju dužničko-povjeriličkih odnosa između AD Hotela “M” i KD “H” iz Ljubljane a koji sporazum je za AD hotel “M” potpisao D.Đ, Sporazum o preuzimanju duga između AD hotel “M” i KD “H” iz Ljubljane koji sporazum glasi na iznos od 67.366,25 €, godišnji račun o poslovanju AD hotela “M” za 2006 godinu i izvještaj revizora zaveden pod brojem 99 dana 13.08.2007 godine, prijavu o produženju registracije za preduzeće AD hotela “M” iz Mojkovca, koja je primljena u Privredni sud u Podgorici dana 15.08.2007 godine, poravnjanje iz predmeta P. br. 10/2010/09 po tužbi tužioca J.S., Z. i I. protiv tuženog AD Hotel “R” iz Podgorice od 24.02.2010 godine, odluku o prestanku radnog odnosa za N.S zavedena pod brojem 90 od 31.10.2007 godine, odluku o prestanku radnog odnosa pod brojem 83 od 21.07.2007 za K.LJ, ovjereni potpis lica ovlašćenih za zastupanje AD hotela “M” 05.07.2007 godine, odluke Osnovnog, Višeg i Vrhovnog suda u predmetu P. br. 63/2010/08 po tužbi V.M protiv tuženog hotela AD “M” iz Mojkovca, odluku o imenovanju VD izvršnog direktora AD hotela “M” Đ.D pod brojem 38 od 26.04.2007 godine, odluku o razrješenju dužnosti izvršenog direktora S. J. pod brojem 38 od 26.04.2007 godine, karton deponovanih potpisa koji je dostavljen CKB AD Podgorica ekspozituri Mojkovac za D.Đ, evidenciju za obračun plata radnika hotela “R” za mjesec maj 2007 godine, izvod iz Centralnog registra Privrednog suda u Podgorici reg. br. 4-0000-990/05 od 23.09.2008 godine, AD hotela “M” iz Mojkovca, u potvrdu o registraciji akcionarskog društva Centralnog registra privrednog suda u Podgorici za AD hotel "M" kojom su registrovane promjene podataka dana 29.08.2008 godine, reg. br. 4-0000/490/007, akt Privrednog suda iz Podgorice bez oznake broja pod kojim je zaveden od 07.04.2011 godine, registratora I.K, potvrdu Privrednog suda iz Podgorice, br. 3444 od 01.04.2009 godine, akt Centrlanog registra Privrednog suda br. 6038 od 24.01.2011 godine, presudu P. br. 512/08, pa je cijeneći iste i u kontektstu dovodeći ih u vezu sa odbranom optuženog utvrdio činjenično stanje kao u izreci presude.

Kao nesporno u ovoj krivično-pravnoj stvari utvrđeno je sledeće činjenično stanje:

Optuženi J.S. se nalazio u radnom odnosu u privrednom društvu Hotel "M" AD iz Mojkovca počev od 1978 godine, pa do 2008 godine. 1997 godine izabran je za izvršnog direktora tog društva. Decembra mjeseca 2007 godine, izvršena je promjena vlasničke strukture preduzeća, a uposleni u tom preduzeću kao i sada optuženi J.su podnijeli juna 2008 godine, tužbu sudu radi isplate ličnih dohodaka.

Odlučujući po tužbi sud je usvojio zahtjev tužilaca i obavezao tuženu da istim isplati lične dohotke. Predmetnu presudu je primio optuženi J.. Na presudu nije izjavljivana žalba, pa je ista postala pravnosnažna. Po podnijetom predlogu za ponavljanje postupka sud je donio rješenje i dozvolio da se postupak ponovi i tim rješenjem ukinuo označenu presudu. U ponovljenom postupku postignuto je poravnjanje kojim se tužena obavezala da tužiocima isplati neisplaćene zarade kako je to označeno na zapisniku o izvršenom poravnjanju. Stranke su nakon toga istakle da postignuto poravnjanje neće pobijati ni po kom osnovu, tako da je isto dobilo moć pravnosnažne i izvršne odluke.

Sve iznijete činjenice nijesu osporene nijednim izvedenim dokazom, pa ih je sud u potpunosti prihvatio.

Međutim, optužnicom punomoćnika oštećene između ostalog je optuženom J.S. stavljeno na teret da je u naznačenom vremenu kao odgovorno lice - izvršni direktor u privrednom društvu Hotel AD "M" iz Mojkovca, zloupotrebom svog položaja i povjerenja u pogledu raspolaganja tuđom imovinom i nevršenjem svoje dužnosti pribavio sebi i licima označenim u optužnici protiv-pravnu imovinsku korist, a privrednom društvu u kojem je zaposlen prouzrokovao imovinsku štetu.

Dakle, u optužnici je naznačeno da je optuženi u tom vremenu bio odgovorno lice - izvršni direktor u društvu, te da je opisanim radnjama privrednom društvu prouzrokovao imovinsku štetu i pribavio korist sebi i licima kako je to označeno u optužnici.

Optuženi J.S. se brani da u vremenu počev od 05.07.2008 godine, pa do 19.11.2008 godine, tj. u vremenu koje je obuhvaćeno optužnicom nije imao svojstvo odgovornog lica, tj. da nije bo izvršni direktor preduzeća, te da njegovim vršenjem ili nevršenjem nije pribavio sebi niti drugom protiv-pravnu imovinsku korist, niti je oštetio privredno društvo u kojem je bio uposlen, već da se u postupku javio kao i ostali uposleni u svojstvu tužioca po tužbi radi isplate ličnih dohodaka. Tvrdi da ta presuda nije proizvela nikakvo pravno dejstvo jer je postupak ponovljen i u novom postupku radnici su sa preduzećem postigli poravnjanje kojom prilikom je preduzeće prihvatilo obavezu da isplati iznos ličnih dohodaka onako kako su se dogovorili, pa time niti je nastupila šteta za preduzeće niti je bilo kome pribavljena protiv-pravna imovinska korist, već po osnovu kojeg u granicama dogovora je preduzeće isplatilo radnicima lične dohotke.

Svoju odbranu potkrijepio je priloženom dokumentacijom.

Iz Odluke o razrješenju dužnosti izvršnog direktora se vidi da je sada optuženi J.S. razriješen funkcije izvršnog direktora, te da je na istoj sjednici na tu funkciju imenovan za vršioca dužnosti Đ.D. Obje odluke su donijete dana 26.04.2007 godine.

Iz prijave o produženju registracije koja je primljena u Privrednom sudu u Podgorici dana 15.08.2007 godine, se vidi da je D.Đ označen kao vršilac dužnosti izvršnog direkotra.

Iz kartona deponovanih potpisa koji je dostavljen CKB AD Podgorica - Ekspozituri Mojkovac se vidi da novčanim sredstvima na navedenom računu, odnosno računima raspolagaće lice ovlašćeno za punovažno potpisivanje uz upotrebu pečata utisnutom na ovom obrascu, a u rubrici imena i prezimena tog lica označen je D.Đ koji je svojeručno potpisao taj karton.

Iz registrarskog uloška AD hotela "M" iz Mojkovca od 05.07.2007 godine, se vidi da je lice ovlašećno za zastupanje u tom preduzeću Đ.D.

Iz dostavljenog izvoda o obračunu plata za mjesec maj 2007 godine tog preduzeća se vidi da je obračun plate optuženog izvršen kao administrativnom radniku, a ne kao izvršnom direktoru.

Dakle, iz izloženog se da zaključiti da optuženi J.S. u vremenu kako je to označeno optuženicom nije imao svojstvo odgovornog lica, već da je to svojstvo imao tada vršilac dužnosti izvršnog direktora Đ.D.

Da optuženi J.S. nije imao svojstvo izvršnog direktora u tom vremenu da se zaključiti iz: Sporazuma o redefinisanju dužničko-povjeriličkih odnosa između AD Hotela “M” i KD “H” iz Ljubljane, Sporazuma o preuzimanju duga između AD hotel “M” i KD “H” iz Ljubljane, iz godišnjeg računa o poslovanju AD hotela “M” za 2006 godinu, iz izvještaja revizora od 13.08.2007 godine, iz prijave o produženju registracije od AD Hotel "M" iz Mojkovac, a koja je primljena u Privrednom sudu dana 15.08.2007 godine, iz Odluke o prestanku radnog odnosa za N.S od 31.10.2007 godine, iz Odluke o prestanku radnog odnosa za K.LJ. od 21.07.2007 godine, iz ovjerenog potpisa lica ovlašćenih za zastupanje AD Hotel "M" od 05.07.2007 godine.

Sve ove ake je potpisao u svojstvu vršioca dužnosti izvršnog direktora Đ.D.

Dakle, iz ovoga se vidi da je vršilac dužnosti izvršnog direktora u privrednom društvu hotel "M" AD iz Mojkovca Đ.D, a što ukazuje da tada optuženi J.S. nije bio izvršni direktor, pa time nije ni imao svojstvo odgovornog lica.

Da je optuženi prethodno razriješen funkcije izvršnog direktora da se zaključiti iz sadržine prijave o produženju registracije koju je Privredni sud u Podgorici primio dana 15.08.2007 godine, u kojoj prijavi je kao vršilac dužnosti označen D.Đ, te da se u tom aktu ne pominje ime sada optuženog J.S., a što sve ukazuje da on u vremenu kako je to opisano optužnicom nije imao svojstvo odgovornog lica, tj. nije bio izvršni direktor toga društva, već je vršilac te dužnosti bio Đ.D iz Mojkovca.

Sa iznijetih razloga, sud nije mogao prihvatiti navode iz optužnice punomoćnice oštećenog preduzeća da je optuženi J.S. bio izvršni direktor u tom društvu, te da je imao svojstvo odgovornog lica.

Sud nije mogao prihvatiti navode iz iste optužnice da je radnjama kako je to opisano u optužnici a koje su stavljene na teret optuženom J.u privrednom društvu pričinjena šteta, te da je sebi i drugim licima kako je to označeno u optužnici tim radnjama pribavio protiv-pravnu imovinsku korist.

Naime, tačno je, a što je učinjeno nespornim tokom postupka, da je Osnovni sud iz Bijelog Polja, po tužbi radnika preduzeća AD Hotel "M" iz Mojkovca, u kojoj tužbi je kao jedan od tužilaca bio sada optuženi J.S., donio presudu P. br. 512/08 dana 21.10.2008 godine, zbog propuštanja, te je nesporno da je istu presudu primio optuženi J.S. dana 08.11.2008 godine. Na presudu nije izjavljena žalba, tako da je nastupila pravnosnažnost iste.

Međutim, nesporno je i to da je vezano za tu presudu punomoćnica oštećenog privrednog društva podnijela zahtjev za ponavljanje, te je sud donio rješenje kojim se dozvoljava ponavljanje postupka i ukida presuda tog suda P. br. 512/08 od 21.10.2008 godine.

Nesporno je i to da je po toj istog pravnoj stvari na zapisniku o glavnoj raspravi od 17.11.2009 godine, zaključeno poravnjanje kojim se tužena obavezala da tužiocima na ime neisplaćenih zarada u vremenu i u iznosima kako je to označeno na zapisniku isplati neisplaćene zarade. Na istom tom ročištu stranke su istakle da to rješenje neće pobijati ni po kom pravnom osnovu, pa je poravnjanje dobilo moć pravnosnažne i izvršne odluke.

Dakle, iz ovoga se jasno vidi da presuda P. br. 512/08 od 21.10.2008 godine, nije proizvela nikakve pravne posledice, da je po toj istoj pravnoj stvari dozvoljeno ponavljanje postupka, a nakon toga i postignuto poravnjanje između tužilaca i tužene, pa samim time nije mogla u tom dijelu ni nastupiti šteta za privredno društvo radnjama optuženog J.S. na način kako je to opisano u optužnici.

Činjenica je da u Privrednom sudu u Podgorici nije izvršena promjena u registru, već da je i dalje u tom registru bilo označeno da je J.S. izvršni direktor preduzeća, a o čemu su sudu prezentirani dokazi i to: izvod iz Centralnog registra od 23.09.2008 godine, te akt od 07.04.2011 godine, registratora Irene Knežević, potvrdu Privrednog suda iz Podgorice od 01.04.2009 godine, akt Centralnog registra Privrednog suda od 24.01.2011 godine, u kojim je sadržinom navedeno da je u tom registru kao izvršni direktor označen sada optuženi J.S., a u sklopu sa ostalim izvedenim dokazima, a posebno sa sadržinom prijave o produženju registracije koju je primio Privredni sud dana 15.08.2007 godine, te sa sadržinom odluke o razrješenju J.S. sa dužnosti izvršnog direktora te sa sadržinom odluke o imenovanju Đ.D za VD izvršnog direktora toga društva, a što nije osporeno nijednim izvedenim dokazom. Međutim, može se pouzdano zaključiti da Privredni sud iz Podgorice nije izvršio promjenu sa sadržinom kako je to označeno u prijavi o produženju registracije, pa je propustio da umjesto dotadašnjeg izvršnog direktora J.S. izvrši promjenu da je izvršni direktor Đ.D. To što Privredni sud nije izvršio tu promjenu ne može se smatrati propustom sada optuženog J.S..

Po nalaženju suda optuženi J.nije bio dužan da se interesuje da li je ta promjena izvršena, već onaj koji je tražio tu promjenu.

Oštećena osim dostavljenih podataka od Privrednog suda kako je to prethodno označeno nije sudu prezentirala nijedan dokaz koji bi ukazao na suprotno, tj. da je optuženi bio izvršni direktor tog preduzeća. Nesporno je da je dana 15.08.2007 godine, Privrednom sudu dostavljena prijava o produženju registracije,a što je potvrđeno prijemnim pečatom Privrednog suda, te da je u toj prijavi označen kao VD izvršnog direktora D.Đ.

Sa tih razloga sud je prihvatio odbranu optuženog da on u vremenu obuhvaćim optužnicom nije bio izvršni direktor, pa samim tim ni odgovorno lice, jer je razriješen dužnosti, a zahtjev za promjenu tog svojstva je dostavljen Privrednom sudu u Podgorici, a što tu promjenu nije izvršio Privredni sud, da on za to ne može snositi nikakvu odgovornost.

Od dana razrješenja sa funkcije izvršnog direktora optuženi nije potpisao nijedan dokument u tom svojstvu, a dokumentaciju je potpisivao upravo Đ.D koji je postavljen za vršioca dužnosti izvršnog direktora.

Iz rješenja Osnovnog državnog tužilaštva iz Bijelog Polja, Kt. br. 912/08 od 15.04.2010 godine, se vidi da je taj tužilac rješenjem odbacio krivičnu prijavu M.V iz Podorice protiv J.S. iz Mojkovca zbog krivičnog djela zloupotreba službenog položaja iz čl. 416 st. 4 u vezi st. 1 i 2 Krivičnog zakonika, jer djelo za koje je prijavljen po zakonu nije krivično djelo. U obrazloženju rješenja između ostalog je navedeno da se iz izvedenih dokaza ne može zaključiti da je osumnjičeni imao svojstvo službenog lica, niti svojstvo odgovornog lica, jer je rješenjem br. 38 od 26.04.2007 godine, razriješen funkcije izvršnog direktora AD Hotela "M", te nije bio ovlašćen da zastupa preduzeće u označenom periodu, niti mu je faktički bilo povjereno vršenje pojedinih službenih dužnosti niti poslova, pa time nije imao ni ovlašćenje da zastupa preduzeće, niti je preduzeće zastupao, već je zajedno sa ostalim radnicima putem tužbe tražio svoja prava.

Iz presude Osnovnog suda iz Bijelog Polja, P. br. 63/2010-08, se vidi da je usvojen tužbeni zahtjev tužioca V.M iz Mojkovca, te se obavezuje AD Hotel "R" da tužiocu isplati iznos od 1.700,00 €. Ta presuda je potvrđena presudom Višeg suda u Bijelom Polju, Gž. br. 1888/10 na koju presudu punomoćnica oštećenog izjavila reviziju, a rješenjem Vrhovnog suda Crne Gore revizija tuženog je odbačena kao nedozvoljena.

Iz presude Osnovnog suda se vidi da je u pismenoj prijavi prije produženja registracije akcionarsko društvo AD Hotel "M" od 19.09.2006 godine, i 15.08.2007 godine, koje su dostavljene u Privrednom sudu u Podgorici i to Centralnom registru dostavljeni podaci o bordu direktora, iz kojih se vidi da je tužilac V.M član borda direktora, a koje prijave su direktno predate Privrednom sudu u Podgorici - Centralnom registru, što se vidi iz štambilja na istim. Dalje se navodi da je Centralni registar trebao da postupi po tim prijavama, tj. da donese rješenje o produženju registracije i da u tom rješenju konstatuje novi sastav borda a ukoliko je nešto nedostajalo isti je trebao u roku od četiri dana da rješenjem obaveže podnosioca prijave da istu dopuni.

Iz označene prijave a koju je Privredni sud - Centralni registar primio dana 15.08.2007 godine, se vidi da je D.Đ označen kao VD izvršnog direktora toga preduzeća.

Dakle, iz izloženog se vidi da je Privredni sud bio dužan da postupi po prijavi i da konstatuje promjene ili da u roku od četiri dana obaveže podnosioca ukoliko nešto nedostaje da prijavu dopuni. Međutim, Centralni registar Privrednog suda po tome nije postupio, već je produžio registraciju po osnovu prethodnih podataka i kao izvršnog direktora označio sada optuženog J. iako je bio dužan i u obavezi da postupi po prijavi i kao VD izvršnog direktora označi Đ.D koji je prethodno izabran na tu funkciju.

Cijeneći i ove razloge, sud je u potpunosti prihvatio odbranu optuženog da on u tom vremenu nije bio izvršni direktor, niti odgovorno lice, a to što Privredni sud nije izvršio promjenu isti ne može snositi posledice.

Sud je cijenio i iskaz svjedoka G.V, iz kojeg proizilazi da je nakon promjene vlasničke strukture preduzeća na veb sajtu Centralnog registra Privrednog suda iz Podgorice našao da je J.S. i dalje izvršni direktor,a što je isti osporavao i sugerisao da je izvršni direktor Đ.D. Dalje svjedok potvrđuje odbranu optuženog da je pred parničnim sudom vođen postupak po tužbi radnika tog preduzeća radi isplate ličnih dohodaka, te kazuje kao i optuženi u pogledu toka i ishoda postupka. Dalje predočava da je nakon kupovine akcija hotela "M" od fonda "M" J.i dalje osporavao da je izvršni direktor, već da tu funkciju vrši Đ. D., te potvrđuje da je Đ. potpisao sporazum o preuzimanju duga hotela "M" prema Slovenačkoj firmi KD "H" Ljubljana, ali je to uradio po specijalnom punomćju izvršnog direktora fonda "M" R, koji je tada bio predsjednik borda direktora Hotela AD "M".

Punomoćnik oštećene u tom pravcu nije pružio dokaz sudu.

Dakle, iz iskaza ovog svjedoka se da zaključiti da je optuženi J.osporavao da je izvršni direktor AD hotela "M" i ukazivao je da je izvršni direktor hotela Đ.D.

Iz iskaza ovog svjedoka nije utvrđena nijedna činjenica koja bi bila od uticaja na drugačiju odluku i zaključak suda. Ovaj svjedok svojim kazivanje potvrđuje navode optužnice, a koji navodi su bili prethodno predmet analize, te sud nalazi da isti nije potrebno posebno analizirati, jer u tom iskazu nijesu sadržane činjenice koje bi bile od uticaja na drugačije utvrđenje.

Iz izvoda iz kaznene evidencije za optuženog vidi se da isti do sada nije osuđivan.

Da bi postojalo krivično djelo zloupotreba položaja u privrednom poslovanju iz čl. 272 st. 1 Kz, između ostalog je potrebno da počinilac ima svojstvo odgovornog lica, te da je na jedan od načina kako je to opisano pribavio sebi ili drugom protiv-pravnu imovinsku korist ili da je tim radnjama prouzrokovao imovinsku štetu preduzeću.

Kako tokom postupka nije dokazano da je radnjama optuženog na način kako je to opisano optužnicom optuženi pribavio sebi i drugom imovinsku korist, niti je preduzeću pričinio štetu, te da nije dokazano da je u vremenu kako je to predstavljeno obavljao funkciju izvršnog direktora, pa stoga da nije imao status odgovornog lica, a što su uslovi za postojanje krivičnog djela stavljenog mu na teret, to ga je sud shodno odredbi čl. 373 st. 1 tačka 2 Zkp-a, oslobodio od optužbe.

Shodno odredbi čl. 230 Zkp-a troškovi postupka padaju na teret posebnog razdjela budžeta za rad sudova.

Shodno odredbi čl. 239 Zkp-a, oštećeno privredno društvo AD hotel "R" koji je pravni sledbenik hotela "M AD" iz Mojkovca, se radi ostvarivanja imovinsko-pravnog zahtjeva upućuje na parnicu.

Sa iznijetog odlučeno je kao u izreci presude.

VIŠI SUD U BIJELOM POLJU
Dana, 22.06.2012. godine.

Zapisničar, S U D I J A
Radmila Duborija s.r. Vukomir Bošković s.r.

PRAVNA POUKA :

Protiv ove presude može se izjaviti žalba
Apelacionom sudu RCG Podgorica u roku
od 15 dana od dana prijema a preko ovog
suda.