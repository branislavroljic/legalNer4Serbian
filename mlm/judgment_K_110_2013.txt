CRNA GORA
OSNOVNI SUD U NIKŠIĆU

K. br. 110/2013
Dana 30.01.2014.godine
U IME CRNE GORE
OSNOVNI SUD U NIKŠIĆU, kao prvostepeni krivični, sudija pojedinac Djuričković Igor, uz sudjelovanje Papović Budimirke kao zapisničara, rješavajući u krivičnom predmetu okrivljenog P.I.a iz Nikšića, zbog krivičnog djela samovlašće iz člana 384 stav 1 KZ, postupajući po optužnom predlogu ODT Nikšić Kt.br.87/12 od 06.03.2013. godine, nakon javnog glavnog pretresa održanog dana 27.01.2014.godine, u prisustvu zastupnika ODT-a Ivanišević Ivane, predstavnika oštećenog preduzeća Elektrodistribucija Nikšić Lješković Milice i okrivljenog, donio je a dana 30.01.2014.godine javno objavio

P R E S U D U
Okrivljeni:

P.I.. od oca G. i majke D.rođene B.rođen . godine u Nikšiću, sa prebivalištem u . Save Kovačevića . državljanin Crne Gore, po zanimanju ugostitelj, oženjen, otac dvoje djece, srednjeg imovnog stanja, ranije neosudjivan;
-Na osnovu člana 373 stav 1 tačka 2 ZKP-a
OSLOBADJA SE OD OPTUŽBE
Da je:

Neutvrdjenog dana u periodu od 13.04.2011.godine do 15.04.2011.godine, u Nikšiću, u zakupljenom poslovnom objektu Montenegro Pab, koji se nalazi u ulici Novice Cerovića, samovlasno pribavio pravo za koje je smatrao da mu pripada, na način što je, nakon što su dana 13.04.2012.godine ovlašćeni radnici Elektrodistribucije Nikšić isključili brojilo broj 91195380 sa niskonaponske mreže zbog neplaćenog duga na ime utrošene električne energije, isto samovlasno priključio na niskonaponsku mrežu Elektrodistribucije Nikšić, iako je bio svjestan svog djela i htio njegovo izvršenje;
- čime bi počinio krivično djelo samovlašće iz člana 384 stav 1 Krivičnog zakonika.

Troškova krivičnog postupka nije bilo, a isti bi u slučaju da su postojali padali na teret budžetskih sredstava ovoga suda.

O b r a z l o ž e n j e
Osnovno državno tužilaštvo u Nikšiću svojim optužnim predlogom Kt.br.87/12 od 06.03.2013.godine, stavio je na teret okrivljenom P.I.u izvršenje krivičnog djela samovlašće iz člana 384 stav 1 KZ, koje krivično djelo je činjenično opisano u izreci presude. Zastupnik ODT-a Ivanišević Ivana, koja je zastupala optužni akt na glavnom pretresu, u svojoj završnoj riječi ostala je pri navodima podnijetog optužnog akta i predložila sudu da okrivljenog oglasi krivim i osudi po zakonu.

Okrivljeni P.I. u svojoj odbrani datoj na glavnom pretresu, negirajući izvršenje krivičnog djela koje mu je stavljeno na teret optužbom, u bitnom je naveo da je kao zakupac duži niz godina obavljao ugostiteljsku djelatnost u kafe baru Montenegro pab, koji se nalazi u ulici Novice Cerovića u poslovnom prostoru čiji je vlasnik Z. N.koji živi u Beogradu, te da je taj poslovni prostor njegova sestra Šakotić Željka uzela u zakup od Z. N. na osnovu zaključenog ugovora, te da je on sa sestrom kao podzakupac zaključivao ugovore i obavljao ugostiteljsku djelatnost u tom poslovnom prostoru negdje do oktobra ili novembra mjeseca 2009.godine, kada je zatvorio taj ugostiteljski objekat, nakon čega je taj poslovni prostor stajao zatvoren sve do aprila mjeseca 2010.godine, kada ga je njegova sestra izdala u podzakup preduzeću Media System DOO, čiji je vlasnik Z. P.nakon čega se pristupilo renoviranju tog objekta koji je kao ugostiteljski objekat Montenegro pab počeo sa radom u junu mjesecu 2010.godine. Naveo je da za vrijeme dok se taj objekat renovirao sa vlasnikom preduzeća Media System DOO Zečević P. i Č. D.koji je sa Z. bio jedan od suvlasnika tog ugostiteljskog objekta, postigao dogovor da on u taj poslovni odnos udje kao treće lice koje će držati taj ugostiteljski objekat, ali tako što će mu oni isplaćivati treći dio zarade koje ostvare u tom lokalu umjesto kirije koju su bili dužni da plaćaju njegovoj sestri. Napomenuo je da do tog dogovora došlo na predlog Z. i Š. i da je on pristao da to učini kako bi svojoj sestri omogućio da redovno ubira prihod od zakupa tog poslovnog prostora, pa je taj dogovor izmedju njih trojice funkcionisao negdje do februara mjeseca 2012.godine, kada je on primijetio da Z. P. nije ispoštovao neka njihove dogovore u vezi sa plaćanjem obaveza prema radnicima i druge vrste novčanih obaveza, zbog čega mu je saopštio da sa njim više ne želi da saradjuje i izašao iz udjela u držanju tog ugostiteljskog objekta, nakon čega su i Z. i Č. izašli iz tog poslovnog prostora, a isti je preuzeo i nastavio sa obavljanjem ugostiteljske djelatnosti u istom njegov sestrić Miloš Šakotić, koji je u tu svrhu osnovao svoju privatnu firmu. Istakao je i da je dana 13.04.2011.godine obaviješten da je u lokalu Montenegro pab isključena električna energija zbog neplaćenog duga za utrošenu električnu energiju u iznosu od oko 20.000,00 eura, koji dug je nastao za vrijeme dok je on samostalno obavljao ugostiteljsku djelatnost u tom lokalu, pa je nakon tog isključenja on otišao u Elektrodistribuciju Nikšić i obavio razgovor sa nekim službenicima tog preduzeća, ali se ne sjeća šta su mu oni u tim rezgovorima rekli i da nakon tog razgovora on nije preduzimao nikakve radnje u vezi sa samovlasnim priključenjem električne energije u kafe baru Montenegro pab, tako da mu nije poznato kada je i kako nakon tog isključenja u navedenom objektu priključena električna energija i da je tek kada je dobio poziv da da iskaz pred službenicima policije saznao je da je nakon tog isključenja u navedenom kafe baru nelegalno priključena električna energija. Naveo je i da je imao usmeni dogovor sa radnicima Elektrodistribucije Nikšić da dug koji je nastao za vrijeme dok je obavljao samostalno ugostiteljsku djelatnost u tom objektu izmiruje tako što je trebalo da uz redovni račun za utrošenu električnu energiju dodatno plaća svakog mjeseca po 500,00 eura što je i činio, s tim što se ponekad dešavalo da nekoliko dana zakasni sa plaćanjem tog starog duga i istakao da nije tačno da je u period od 13.04. do 15.04.2011.godine izvršio samovoljno priključenje električne energije u kafe baru Montenergo pab, niti je sa tom radnjom samovoljnog priključenja imao bilo kakve veze, s obzirom da je njegov dogovor sa Zečevićem i Čolakovićem bio takav da se ne miješa u neposredno vodjenje tog ugostiteljskog objekta. Odgovarajući na pitanja postavljena na glavnom pretresu naveo je da ne zna gdje se nalazilo brojilo električne nergije u vrijeme dešavanja tog postupka, te da je dok je on držao taj objekat isto bilo u magacinu objekta, ali je taj magacin prilikom renoviranja koje se desilo kasnije srušen, tako tako da on nije znao gdje se isto nalazilo nakon renoviranja objekta, jer je nakon renoviranja u objektu u istom rijetko boravio.

U svojoj završnoj riječi okrivljeni je, ostajući pri svojoj odbrani, predložio sudu da ga oslobodi od optužbe.

Sud je na glavnom pretresu u dokaznom postupku pročitao zapisnik Elektrodistribucije Nikšić o izvršenju naloga za obustavu snabdijevanja električnom energijom broj 0006296 od 13.04.2011.godine i zapsinik Elektrodistribucije Nikšić o izvršenju naloga za obustavu snabdijevanja električnom energijom broj 0005216 od 15.04.2011.godine, zatim neposredno saslušao svjedoke Z. P.V. I.S. D.Č. D.na saglasan predlog stranaka pročitao iskaz svjedoka B. P. i pročitao izvod iz kaznene evidencije za okrivljenog dat od Uprave policije CG-PJ Nikšić, dok je sud na predlog zastupnika ODT-a odustao od neposrednog saslušanja svjedoka K. M.smatrajući da je provedenim dokazima utvrdjeno činjenično stanje, tako da bi saslušanje imenovanog svjedoka vodilo bespotrebnom odugovlačenju predmetnog krivičnog postupka.

Analizirajući provedene dokaze pojedinačno i u njihovoj medjusobnoj povezanosti, dovodećih ih u vezu sa navodima optužbe i odbranom okrivljenog, sud je utvrdio da se na osnovu provedenih dokaza ne može na nesumnjiv način utvrditi da je okrivljeni P.I. počinio krivično djelo koje mu je stavljeno na teret optužbom, pa je okrivljenog oslobodio od optužbe iz sljedećih razloga:

U zapisniku Elektrodistribucije Nikšić o izvršenju naloga za obustavu snabdijevanja električnom energijom broj 0006296 od 13.04.2011.godine konstatovano je da su dana 13.04.2011.godine radnici Elektrodistribucije Nikšić isključili objekat Montenegro pab, preduzeća Media system, koji se nalazi u ulici Novice Cerovića, tako što su prekinuli dovod energije na osiguračima, dok je u zapisniku Elektrodistribucije Nikšić o izvršenju naloga za obustavu snabdijevanja električnom energijom broj 0005216 od 15.04.2011.godine konstatovano da su dana 15.04.2011.godine radnici Elektrodistribucije Nikšić obavili kontrolu navedenog brojila i prilikom iste ustanovili da je predmetno brojilo samovoljno priključeno na niskonaponsku mrežu.

Svjedok B. P. u svom iskazu u bitnom je naveo da je kao radnik Elektrodistribucije Nikšić dana 13.04.2011.godine sa kolegom Kilibarda Mirkom bio na terenu, da su izvršavali su poslove na isključenju neurednih platiša i da su tog dana u ulici Novice Cerovića isključili na osnovu naloga potrošača Montenegro Pab, preduzeća Media System DOO, na osiguraču koji se nalazi na ormaru na stubu prenosne mreže koji je postavljen ispred navedenog objekta. Naveo je i da je dana 15.04.2011.godine, takodje sa kolegom K. M. pošao u obilazak potrošača koje su prethodno isključili sa elektrodistributivne mreže i da su tom prilikom konstatovali da je navedeni potrošač samovoljno priključen na elektrodistributivnu mrežu uključivanjem osigurača, te da se radilo o osiguraču koji se automatski priključuje na elektrodistributivnu mrežu samim pritiskom na dugme naviše. Istakao je i da se sjeća da su on i kolega K. prilikom prvog isključenja na osiguraču ormarić na stubu zaključali, ali da se ne sjeća da li su on i kolega K. prilikom kontrole zatekli zaključan ormarić u kojem su postavljeni brojilo i osigurači.Objasnio je i da oni kao radnici Elektrodistribucije Nikšić posjeduju ključ od tog ormarića i da su obavezni da ga zaključaju po isključenju potrošača sa elektro mreže, kao i da nemaju obavezu da obavijeste potrošača o isključenju, jer su isti prethodno obaviješteni putem računa koji dobijaju za utrošenu električnu energiju, tako da te zapisnike o kontroli nijesu obavezni da podnose potrošaču na potpis, tako da su navedena dva zapisnika potpisali on i njegov kolega K.

Svjedok Z. P. u svom iskazu u bitnom je naveo da je tačno da je on osnivač i izvršni direktor firme Media system DOO Nikšić i da je ta njegova firma negdje u julu mjesecu 2010.godine ušla u poslovni aranžman sa P.I.om, kao zakupcem poslovnog prostora u kojem se nalazi ugostiteljski objekat Montenegro pab i Čolaković Darkom, kako bi zajedno vodili navedeni lokal, te da je u to vrijeme njemu bilo poznato da u tom lokalu postoji veliki dug za električnu energiju u iznosu od nešto preko 20.000,00 eura, ali da je P.I. tom prilikom preuzeo na sebe obavezu regulisanja tog duga, a dogovor je bio da sva trojica suvlasnika zajedno plaćaju prispjele mjesečne račune od prihoda koje ostvare od poslovanja ugostiteljskog objekta. Naveo je da mu je bilo poznato da u tom njihovom lokalu u aprilu mjesecu 2011.godine od strane radnika Elektrodistribucije Nikšić isključena električna energija zbog neplaćenog duga za utrošenu energiju, da je on kada se to desilo nalazio u Podgorici, o čemu ga je obaijestio neko od radnika lokala, nakon čega se putem telefona čuo sa njegovim ortakom u tom poslu Č. D., a u vezi tog isključenja, pa mu je isti tada kazao da je kontaktirao okrivljenog P.I.a, koji mu je obećao da će on da reguliše situaciju oko uključenja električne nergije u njihovom lokalu, nakon čega je iako se ne sjeća tačno nakon koliko, njega je neko iz lokala obavijestio da je došla struja, ali mu nije bio poznato kako je ista prikopčana. Pojasnio je da je njega tog jutra kada je isključena električna energija u kafe baru “Montenegro pab” o tome obavijestio radnik tog lokala V. I. koji je bio konobar, a koji je uglavnom radio prvu smjenu u lokalu, čiji radni angažman je bio povremen, jer isti je dolazio kao ispomoć konobarima u tom lokalu, tako da nije bio stalno zaposlen. Naveo je i da ne zna kako je konkretno izvršeno to isključenje električne energije u tom kafe baru jer kritične prilike nije bio prisutan i da nakon tog dogadjaja u ugostiteljskom objektu Montenegro Pab, za vrijeme dok je on bio jedan od suvlasnika, više nije bilo isključenja električne energije zbog neplaćenog duga za utrošenu električnu energiju.

Svjedok V. I. u svom iskazu u bitnom je naveo da je tokom 2011.godine bio zaposlen u kafe baru Montenegro pab koji se nalazi u ul.Novice Cerovića, te da je radio posao šankera, pa je dana 13.04.2011.godine radio u prvoj smjeni do 12:00 časova i sjećao se da je negdje u periodu 10 do 11 časova u taj lokal došao jedan radnik Elektrodistribucije Nikšić, koji mu je uručio zapisnik o isključenju električne energije zbog neplaćenog duga i rekao da će obaviti isključenje na ormaru sa brojilom koji se nalazio postavljen na stubu niskonaponske mreže ispred lokala, nakon čega je u lokalu isključena električna energija, o čemu je on odmah obavijestio Z. P. koji je bio jedan od vlasnika tog lokala, a koji je tom prilikom rekao da se nalazi u Podgorici i da će obavijestiti okrivljenog P.I.a. Naveo je da je tog dana u lokalu Montenegro pab bio na poslu do 16:00 časova i da za to vrijeme u lokal nije dolazio okrivljeni P.I., ada je koliko se on sjeća u navedenom lokalu električna energija uključena dva dana nakon isključenja i da je njemu rečeno da električna energija uključena nakon što su P. i Z. obavili razgovor sa nadležnim u Elektrodistribuciji Nikšić. Naveo je da nije bio prisutan u lokalu kada je nakon tog isključenja priključenja električna energija, te da je u to vijeme vjerovatno na poslu u navedenom lokalu bio njegov kolega S. D. koji stanuje u naselju Ozrinići.

Svjedok S.D. u svom iskazu u bitnom je naveo da je tokom aprila mjeseca 2011.godine radio u kafe baru Montenegro pab kao konobar i da je u tom lokalu to u vrijeme radio i V. I.s tim što su njih dvojica radili u dvije različite smjene, te da se zbog proteka vremena ne može sjetiti da li je tokom aprila mjeseca u tom kafe baru isključivana električna energija, niti da li je i kada nakon isključenja izvršeno priključenje iste u tom ugostiteljskom objektu jer se toga ne sjeća i da je jedino što može da tvrdi da nije bio na poslu u tom kafe baru kada je u istom isključena električna energija, niti da o tom isključenju bilo šta zna. Naveo je i da dok je radio u tom kafe baru bio je upoznat sa time da je radnik u istom Vučurović Igor pored ugostiteljskih poslova obavljao i sve druge poslove vezano za normalno funkcionisanje lokala, te da pod tim poslovima podrazumijeva vršenje popravki na elektro i vodovodnim instalacijama i druge slične poslove, jer je V. znao da radi te poslove. Dalje je naveo da je V. prestao da radi u tom lokalu kada je nakon novogodišnjih praznika 2012.godine uzeo pazar tog ugostiteljskog objekta od novogodišnjih praznika u kojem je bilo vise hiljada eura i otišao za Srbiju, te da koliko mu je bilo poznato zbog toga što je uradio protiv njega nije podnešena krivična prijava tako da V. zbog otudjenja tog novca nije odgovarao. Naveo je da je okrivljenog Popadića prvi put vidio u kafe baru Montenegro pab vidio nakon što je u tom lokalu radio dvije godine i da je to bilo u periodu kada je on saznao da su se odnosi izmedju okrivljenog Popadića i Zečevića poremetili zbog njihovih medjusobnih neraščišćenih odnosa i držanja ugostiteljskog objekta.

Svjedok Č. D. svom iskazu u bitnom je naveo da je tokom 2011.godine bio suvlasnik kafe bara “Montenegro pab” koji se nalazi ulici Novice Cerovića, te da su pored njega suvlasnici tog ugostiteljskog objekta bili Zečevič Predrag i P.I., te da je po njegovom mišljenju taj lokal u periodu tokom aprila mjeseca bio registrovan formalno na preduzeće Medija system čiji je jedini vlasnik Z.P. a da su faktički njih trojica kao suvlasnici u jednakim djelovima držali taj ugostiteljski objekat, i da su imali zaposlenog menadžera objekta koji je najviše vodio računa o poslovanju istog, a njih trojica su po potrebi obavljali neke poslove vezane za normalno funkcionisanje tog lokala. Naveo je i da mu nije poznato da je tokom aprila mjeseca 2011.godine u tom kafe baru isključivana električna energija zbog neplaćenog duga za utrošenu električnu energiju niti ga je ko od radnika tog lokala ili dvojice suvlasnika o tome obavijestio, tako da u vezi sa tim isključenjem i priključenjem električne nergije nakon izvršenog iskljućenja ne zna apsolutno ništa. Naveo je da je bio suvlasnik tog kafe bara do marta 2013.godine i do tog perioda od maja mjeseca 2010.godine , kada su počeli sa radom u tom ugostiteljskom objektu njemu je bilo poznato da je postojao dug za utrošenu električnu energiju u tom objektu od oko 20.000,00 eura, iz perioda kada su taj objekat držali raniji vlasnici i da je dogovor između njih suvlasnika bio da P.I. reguliše plaćanje tog prethodnog duga, te da njemu nije poznato na koji način je on sa Elektrodistribucijom imao dogovor o izmirenju duga , a isto tako je znao da su za vrijeme dok je bio jedan od suvlasnika tog kafe bara svi računi za utrošenu električnu energiju izmirivani uredno, a nije mu bilo poznato da li je P. izmirio taj prethodni dug.

Na osnovu interpretiranih i ostalih provedenih dokaza sud je utvrdio sljedeće činjenice:

Kazivanjem okrivljenog P.I.a i svjedoka Z. P.Č. D.S. D. i V. I.utvrdjeno je da je okrivljeni P.I. u vrijeme dešavanja dogadjaja koji su predmet ovoga postupka bio jedan od suvlasnika kafe bara Montenegro pab, koji se nalazi u ulici Novice Cerovića.

Zapisnicima Elektrodistribucije Nikšić o izvršenju naloga za obustavu snabdijevanja električnom energijom broj 0006296 od 13.04.2011.godine i broj 0005216 od 15.04.2011.godine kao i iskazom svjedoka B. P. utvrdjeno je da su imenovani svjedok i Kilibarda Mirko kao radnici Elektrodistribucije Nikšić, zbog neplaćenog duga za utrošenu električnu energiju, dana 13.04.2011.godine izvršili isključenje električne energije u kafe baru Montenegro Pab u ulici Novice Cerovića, na način što su isključili električnu energiju na osiguraču, koji se nalazio u ormaru na stubu prenosne elektro mreže ispred navedenog lokala i tako onemogućili napajanje tog poslovnog objekta električnom energijom, nakon čega su ormarić sa osiguračima zaključali i da su dana 15.04.2011.godine kontrolišući brojilo navedenog kafe bara imenovani svjedok i K. M. kao radnici Elektrodistribucije Nikšić, konstatovao da je predmetno brojilo, nakon što je prethodno bilo isključeno na osiguraču, samovoljno priključeno na niskonaponsku mrežu Elektrodistribucije Nikšić.

Kod ovakvog stanja stvari, uzimajući u obzir sve okolnosti predmetnih dogadjaja, prvenstveno da okrivljeni negira izvršenje predmetnog krivičnog djela i da ne postoje neposredni i direktni dokazi koji ukazuju da je okrivljeni P.I. u periodu navedenom u izreci presude izvršio samovoljno priključenje elekrične energije u kafe baru Montenegro pab, lociranom u ulici Novice Cerovića u Nikšiću, pri nesumnjivo utvrdjenoj činjenici da je okrivljeni P.I. u vrijeme dešavanja kritičnih dogadjaja bio, pored Z. P. i Č. D.jedan od suvlasnika navedenog kafe bara, sud nalazi da se na osnovu dokaza provedenih u toku predmetnog krivičnog postupka ne može na nesumnjiv način utvrditi da je upravo okrivljeni P.I. izvršio samovoljno priključenje električne energije u kafe baru Montenegro pab, lociranom u ulici Novice Cerovića u Nikšiću, jer su konkretan pravni i finansijski interes da to učine, pored okrivljenog P.imali i ostala dva suvlasnika navedenog ugostiteljskog objekta Z. P. i Č. D. koji nijesu bili obuhvaćeni optužbom. Takodje, po mišljenju suda način na koji su radnici Elektrodistribucije Nikšić izvršili predmetno isključenje električne energije, dakle isključujući istu na osiguraču koji se nalazi u ormaru postavljenom na stubu prenosne mreže ispred navedenog ugostiteljskog objekta, i s obzirom na činjenicu da se po kazivanju svjedoka B. P. električna energija u predmetnom objektu mogla uključiti jednostavnim pritiskom na dugme prekidača naviše, nakon čega osigurač instalacije koje su bile isključene automatski priključuje na elektrodistributivnu mrežu, a kod činjenice da se svjedok B. P.koji je izvršio isključenje i nakon čega isključenja zaključao ormarić sa osiguračima, nije mogao izjasniti da li je predmetni ormar prilikom vršenja kontrole zatekao zaključan, upućuju na zaključak da je postojala mogućnost da je predmetni ormar sa brojilom i osiguračima, nakon što su radnici Elektrodistribucije Nikšić dana 13.04.2011.godine izvršili isključenje električne energije, bio otvoren i da su samim tim osigurači koji se nalaze u istom bili dostupni svim licima koja su htjela da imaju pristup tom ormaru.

Imajući u vidu navedeno, cijeneći pri tom odredbu člana 3 stav 3 ZKP-a koja propisuje da je sud dužan da ako i nakon pribavljanja svih raspoloživih dokaza i njihovog izvodjenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog zakonika ili Zakona o krivičnom postupku donese odluku koja je povoljnija za okrivljenog, našao da se na osnovu dokaza provedenih u toku predmetnog krivičnog postupka ne može na nesumnjiv način utvrditi da je okrivljeni P.I. počinio krivično djelo koje mu je stavljeno na teret optužbom i na osnovu člana 373 stav 1 tačka 2 Zakona o krivičnom postupku okrivljenog oslobodio od optužbe, smatrajući da u toku predmetnog krivičnog postupka nije dokazano da je imenovani okrivljeni počinio krivično djelo samovlašće iz člana 384 stav 1 KZ na način, u vrijeme i na mjestu kako je to okrivljenom bilo stavljeno na teret optužnim predlogom ODT Nikšić i da ne postoje drugi dokazi čije bi provođenje rezultiralo donošenjem drugačije odluke o krivici okrivljenog u predmetnom postupku, a da imajući u vidu sve navedene okolnosti kritičnog dogadaja činjenica da je okrivljeni P.I., kao jedan od suvlasnika kafe bara Montenegro pab, koji se nalazi u ulici Novice Cerovića, bio jedno od tri lica koja su imala konkretan interes da učine predmetno samovoljno priključenje električne energije u navedenom poslovnom objektu, može predstavljati samo dokaz dovoljan za postojanje osnovane sumnje da je okrivljeni Popadić počinio predmetno krivično djelo, ali ne i dokaz na osnovu koga se može na nesumnjiv način utvrditi krivica okrivljenog Popadića zbog izvršenja krivičnog djela koje mu je u predmetnom krivičnom postupku bilo stavljeno na teret optužbom.

Troškova krivičnog postupka nije bilo, a isti bi u slučaju da su postojali shodno odredbi člana 230 ZKP-a padali na teret budžetskih sredstava ovoga suda.

Na osnovu svega izloženog, primjenom citiranih zakonskih odredbi odlučeno je kao u izreci presude.

OSNOVNI SUD U NIKŠIĆU, dana 30.01.2014. godine

Zapisničar S U D I J A
Papović Budimirka s.r. Djuričković Igor s.r.

Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana od dana prijema
iste preko ovog suda Višem sudu Podgorica