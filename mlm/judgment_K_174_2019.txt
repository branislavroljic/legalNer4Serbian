U IME CRNE GORE
K.br. 174/2019
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog M. S., koga brani, B. Z. advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 245/19 od 06.12.2019. godine, koju je na ročištu povodom odlučivanja o sporazumu o priznanju krivice zastupala Suzana Milić - državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 13.04.2020. godine, donio je
P R E S U D U
Optuženi:

M. S., JMB ..., od oca V. i majke Lj., rodjene A., rodjen .... godine u N..., sa prebivalištem u N...-ul. R... br...., državljanin Crne Gore, neoženjen, bez djece, završio gimnaziju, student, nezaposlen, srednjeg imovnog stanja, neosudjivan, nalazi se u pritvoru od 03.11.2019. godine od 08,00 časova, po rješenju sudije za istragu Višeg suda u Podgorici Kri.br. 349/19 od 04.11.2019. godine.

KRIV JE
Zato što je:

Dana 03.11.2019. godine, u Podgorici, neovlašćeno radi prodaje držao 372.864,894 grama marihuane - supstancu proglašenu za opojnu drogu Pravilnikom o utvrdjivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18), iako je bio svjestan da se radi o opojnoj drogi i da držanjem iste u svrhu prodaje postupa neovlašćeno i protivpravno, pa je to i htio, tako što je ovu opojnu drogu neovlašćeno radi prodaje držao u iznajmljenom putničkom motornom vozilu marke "VW Transporter" reg. oznaka BD ..., kojim je i upravljao, a koja je bila upakovana u 16 crnih torbi i 3 veća PVC pakovanja, u čemu je otkriven prilikom kontrole u ulici V... Đ... u P..., od strane ovlašćenih policijskih službenika Uprave policije - CB Podgorica - Stanice kriminalističke policije za borbu protiv droge Podgorica,
- čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga je sud primjenom citiranih zakonskih odredbi, te odredbi čl. 34.,36,39., 42. st. 1. i čl. 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju od 2 (dvije) godine i 5 (pet) mjeseci, u koju kaznu mu se uračunava vrijeme provedeno u pritvoru od 04.11.2019. godine do 13.04.2020. godine, kao i novčanu kaznu u iznosu od 10.000,00 eura (deset hiljada eura), koju je optuženi dužan platiti u roku od tri mjeseca od pravosnažnosti presude, s tim što ukoliko optuženi ne plati novčanu kaznu u roku od 3 (tri) mjeseca, ista će se zamijeniti kaznom zatvora, na način što će mu sud za svakih započetih 25 (dvadeset pet eura) novčane kazne odrediti 1 (jedan) dan kazne zatvora, s tim da kazna zatvora ne može biti duža od 1 (jedne) godine.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice na ime paušala Višem državnom tužilaštvu u Podgorici, uplati iznos od 100,00 eura, na račun Vrhovnog državnog tužilaštva broj 832-1187-31, te na ime sudskog paušana Višem sudu u Podgorici na broj žiro računa 832-7113-04, uplati iznos od 100,00 eura, sve u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJA PREDMETA
ODUZIMA SE opojna droga heroin u količini od 372.864,894 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

O b r a z l o ž e nj e
Optužnicom Višeg Državnog tužilaštva u Podgorici Kt.br. 245/19 od 06.12.2019. godine, optuženom M. S. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 08.04.2020. godine, Više Državno tužilaštvo u Podgorici dostavilo je sudu, zapisnik o pregovaranju, zapisnik o priznanju krivice i sporazum o priznanju krivice.

Na ročištu za razmatranje sporazuma, održanom dana 10.04.2020. godine, sud je pročitao dokaze predložene optužnicom i to: şlužbenu zabilješku Uprave policije-CB Podgorica-Odjeljenje za borbu protiv droge Ku.br. 987/19 od 03.11.2019. godine, koju su sačinili A.P., D.M., B.Z. i dr i izvršio uvid u fotodokumetnaciju Uprave policije CB Podgorica broj 17/03-4-2223/2299 od 03.11.2019. godine, tri potvrde Uprave policije-CB Podgorica-Odjeljenje bezbjednosti i kriminalističke policije, Stanice kriminalističke policije za borbu protiv droge Ku.br. 987/19 od 03.11.2019. godine, izvještaj o kriminalističko-tehničkom pregledu lica mjesta, broj knjige uvidjaja 2299/2019 od 03.11.2019. godine, Ku.br. 987/19 od 03.11.2019. godine, izvještaj o hemijskom vještačenju Forenzičkog centra Danilovgrad-Grupe za hemijska ispitivanja broj 4469/19 od 25.11.2019. godine i izvršio uvid u fotodokumentaciju koja je sastavni dio izvještaja, izvod iz kaznene evidencije Ministarstva pravde Crne Gore broj 05/2-041-12698/20 od 04.02.2020. godine, zapisnik o pregovaranju Kt.(sp)br. 23/20 od 08.04.2020. godine, zapisnik o priznanju krivice optuženog Kt.(sp)br. 23/20 od 08.04.2020. godine, sporazum o priznaju krivice optuženog Kt.(sp)br. 23/20 od 08.04.2020. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 2 (dvije) godine i 5 (pet) mjeseci i novčana kazna u iznosu od 10.000,00 eura (deset hiljada eura), srazmjerna stepenu krivice optuženog i težini počinjenih krivičnih djela, a posebno imajući u vidu da se radi o relativno mladjoj osobi, koja je u vrijeme izvršenja krivičnog djela imala navršenih 24 godine života, raniji život, tj. neosudjivanost, a što je sud utvrdio iz izvoda iz KE za optuženog, priznanje izvršenja krivičnog djela, prihvatanje krivice za isto i izraženo iskreno kajanje, pa sud nalazi da će se istima postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga heroin u ukupnoj količini od 372.864,894 grama, a koja droga se ima uništiti po pravosnažnosti presude donijete na osnovu sporazuma o priznanju krivice
Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka i to: na ime paušala Višem državnom tužilaštvu u Podgorici iznos od 100,00€, te na ime sudskog paušana Višem sudu u Podgorici iznos od 100,00€, sve u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 13.04.2020.godine
Zapisničar S U D I J A
Novčić Slobodanka s.r. Predrag Tabaš s.r.

PRAVNA POUKA
Protiv ove presude nije dozvoljena žalba
Tačnost otpravka tvrdi i ovjerava službenik suda
Novčić Slobodanka