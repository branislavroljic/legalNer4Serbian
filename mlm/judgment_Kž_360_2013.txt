Kž br. 360/13
VIŠI SUD U PODGORICI, kao drugostepeni krivični, u vijeću sastavljenom od sudije Sonje Cvetićanin Ognjenović, kao predsjednika vijeća i sudija Evice Durutović i Dragice Vuković, kao članova vijeća, uz učešće namještenika suda Žane Čabarkape, kao zapisničara, u krivičnom predmetu protiv optuženog M. Ž. iz Tivta, zbog krivičnog djela – razbojništvo iz čl. 242. st. 1. Krivičnog zakonika i krivičnog djela oduzimanje vozila iz čl.248 st. Krivičnog zakonika, odlučujući po žalbi branioca optuženog M. Ž., advokata S. I., izjavljenoj na presudu Osnovnog suda u Kotoru K.br.508/11/11 od 13.11.2012.godine, u prisustvu optuženog i njegovog branioca, a u odsustvu uredno obaviještenog zamjenika VDT-a u Podgorici, dana 01.04.2013. godine, nakon tajnog vijećanja i glasanja, donio je
R J E Š E NJ E
POVODOM žalbe branioca optuženog M. Ž., advokata S. I., a po službenoj dužnosti UKIDA se presuda Osnovnog suda u Kotoru K.br.508/11/11 od 13.11.2012.godine i predmet vraća prvostepenom sudu na ponovno suđenje.

O b r a z l o ž e nj e
Presudom Osnovnog suda u Kotoru K.br.508/11/11 od 13.11.2012.godine, optuženi M.Ž. oglašen je krivim za krivična djela razbojnišvo iz čl.242 st. 1 Krivičnog zakonika i oduzimanje vozila iz čl.248 st.1 Krivičnog zakonika i osuđen na jedinstvenu kaznu zatvora u trajanju od osam mjeseci u koju kaznu mu je uračunato vrijeme provedeno u pritvoru od 17.08. do 13.10.2011.godine. Istom presudom, optuženi je obavezan da na ime troškova krivičnog postupka plati iznos od 557,50 € i na ime sudskog paušala iznos od 50,00€, u roku od dva mjeseca po pravosnažnosti presude, kao i na ime imovinsko pravnog zahtjeva oštećenom, M. M., iznos od 1.542,00 € u roku od dva mjeseca od dana pravosnažnosti presude. Prema optuženom je izrečena i mjera bezbijednosti obaveznog psihijatrijskog liječenja na slobodi, dok postoji potreba liječenja, ali ne duže od tri godine.

Protiv te presude žalbu je, blagovremeno, izjavio branilac optuženog, adv. S. I., zbog pogrešno i nepotpuno utvrđenog činjeničnog stanja, pogrešne primjene krivičnog zakona, bitnih povreda krivičnog postupka i odluke o sankciji, s prijedlogom da Viši sud u Podgorici preinači prvostepenu presudu i optuženog oslobodi od optužbe ili istu ukine i predmet vrati prvostepenom sudu na ponovno suđenje.

Spisi predmeta su, shodno čl.392 ZKP-a, dostavljeni Višem državnom tužilaštvu u Podgorici na razmatranje i prijedlog. Više državno tužilaštvo je podneskom Ktž br.361/13 od 05.03.2013. godine, predložilo da se žalba branioca optuženog odbije.

Branilac optuženog je ostao pri navodima žalbe i predlogu iste, a optuženi je podržao navode žalbe, i predlog iste, kao i riječi branioca na sjednici vijeća.

Viši sud u Podgorici je na sjednici vijeća, održanoj u prisustvu optuženog i njegovog branioca, a u odsustvu uredno obaviještenog zamjenika VDT-a u Podgorici, ispitao pobijanu presudu, cijenio navode žalbe i razmotrio spise predmeta Osnovnog suda u Kotoru K.br.508/11/11, pa je našao:

-​ da je žalba osnovana.

U postupku koji je prethodio donošenju pobijane presude i u samoj presudi učinjena je bitna povreda odredaba krivičnog postupka iz čl. 386 st.1 tač. 8 ZKP-a, i to u nizu modaliteta iz tog zakonskog osnova i to nekih na koje se ukazuje žalbom, a nekih na čije postojanje drugostepeni sud pazi po službenoj dužnosti u smislu čl. 398 ZKP-a. Bitna povreda se ogleda u tome što je izreka presude protivurječna sama sebi i razlozima, a dati razlozi su protivurječni kako u izreci tako i međusobno i nijesu dati razlozi o odlučnim činjenicama.

Prvostepeni sud u pobijanoj presudi nije dao razloge o psihičkom odnosu optuženog prema izvršenim krivičnim djelima to jest o vinosti,osim zaključka da je optuženi kritične prilike bio pod uticajem alhohola.Iste činjenice sud je utvrdio iz nalaza i mišljenja konzilijuma vještaka koji su naveli da je u stanju težeg akutnog alhoholisanog stanja mogućnost racionalne kontrole optuženog nad sopstvenim afektivnim ponašanjem i sposobnost shvatanja značaja svog djela bila bitno smanjena. Međutim, prvostepeni sud zanemaruje činjenicu da se krivica učinioca krivičnog djela koji se upotrebom alkohola, droga ili na drugi način doveo u stanje u kojem nije mogao shvatiti značaj svog djela ili da upravlja svojim postpcima utvrđuje prema vremenu neposredno prije dovođenja u takvo stanje.

Prema čl.13 Krivičnog zakonika, kriv je za krivično djelo učinilac koji je uračunljiv i koji je postupao sa umišljajem, a bio je svjestan ili je bio dužan i mogao biti svjestan da je njegovo djelo zabranjeno. Dakle, za postojanje krivice, uz starosnu dob i uračunljivost učinioca, potrebno je da je djelo učinjeno sa umišljajem ili iz nehata, koji predstavljaju psihički odnos učinioca prema krivičnom djelu, tj. vinost. Za razliku od uračunljivosti, koja se po pravilu pretpostavlja, kod vinosti se u svakom konkretnom slučaju mora pristupiti utvrđivanju, odnosno da li je postojao i kakav je bio psihički odnos učinioca prema izvršenom djelu, obzirom da je za ova krivična djela zakonom propisano da se mogu izvršiti samo sa umišljajem.

Prema optuženom, prvostepeni sud je na osnovu čl. 66, 67,69 i 70, izekao mjeru bezbjednosti obaveznog psihijatrijskog liječenja na slobodi dok postoji potreba liječenja, ali ne duže od tri godine, pri tom ne navodeći na osnovu kog zakonskog propisa je donio takvu odluku, niti pak daje razloge, shodno odredbi člana 70. Krivčnog zakonika, kojom su propisani uslovi za izricanje mjere bezbjednosti obaveznog psihijatrijskog liječenja na slobodi, što presudu čini dodatno nerazumljivom, pored naprijed navednih bitnih povreda odredaba krivičnog postupka. Pored toga, što prvostepeni sud nije utvrdio da je optuženi u vrijeme izvršenja krivičnog djela bio neuračunljiv (što shodno čl. 70. KZ-a predstavlja uslov za izricaje ove mjere bezbjednosti), prvostepeni sud nije utvrdio da postoji ozbiljna opasnost da učinilac učini protpivpravno djelo koje je u zakonu predviđeno kao krivično djelo i da je radi otklanjanja ove opasnosti dovoljno njegovo liječenje na slobodi, što predstalja drugi uslov propisan u citiranom članu, da bi se mogla izreći navedena mjera bezbjednosti. Za naglasiti je da se mjera bezbjednosti obaveznog psihijatrijskog liječenja na slobodi izriče samostalno neuračunljivom učiniocu i da se u dva slučaja može izreći i bitno smanjeno uračunljivom licu, a to je uz uslovnu osudu, a u drugom slučaju kada je bitno smanjeno uračunljiv učinilac poslije obustave izrvšenja mjere obaveznog psihijatrisjkog liječenja i čuvanja u zdravstvenoj ustanovi pušten na uslovni otpust. U konkretnom slučaju se ne radi ni o jednom, ni o drugom, već je prvostepni sud optuženog oglasio krivim i utvrdio mu pojedinačne kazne za krivična djela stavljena mu na teret, a zatim izrekao jedinstvenu kaznu zatvora u trajanju od osam mjeseci.

Prilikom odmjeravanja vrste i visine krivične sankcije prvostepeni sud je naveo da je za krivično djelo razbojništvo iz čl.242 st.1 KZ-a, propisana kazna zatvora u trajanju od dvije do deset godina, a za krivično djelo oduzimanje vozila iz čl. 248 st. 1 KZ-a, novčana kazna ili zatvor do dvije godine, pa je primjenom čl. 45 i 46 KZ-a, o ublažavanju kazne i za krivično djelo oduzimanje vozila utvrdio kaznu zatvora u trajanju od dva mjeseca, iako se u odnosu na krivično djelo oduzimanje vozila ne primjenjuju odredbe KZ o ublažavanju, kako to pogrešno zaključuje prvostepeni sud, čime je počinjena još jedna bitna povreda odredba krivičnog postupka, jer je presuda nerazumljiva.

Optuženi M. Ž. je, pobijanom presudom, obavezan da na ime imovinsko pravnog zahtjeva oštećenom, M. M., isplati iznos od 1.542,00€, u roku od 2 mjeseca od dana pravosnažnosti presude, ali se u obrazloženju presude ne navode razlozi za tu odluku.

Na osnovu naprijed iznijetog, a zbog niza učinjenih bitnih povreda krivičnog postupka, presudu je bilo nužno ukinuti. U ponovnom postupku, prvostepeni sud će otkloniti bitne povrede odredaba krivičnog postupka, na koje je ukazano ovim rješenjem, provešće ranije provedene dokaze i po potrebi izvesti i druge dokaze, a potom izvedene dokaze svestranije analizirati i cijeniti i to svaki dokaz zasebno i u njihovoj međusobnoj povezanosti, pa sve u vezu sa odbranom optuženog, nakon čega će biti u mogućnosti da donese pravilnu i na zakonu zasnovanu odluku.

Iz naprijed navedenih razloga, primjenom čl.407 ZKP-u, odlučeno je kao u dispozitivu ovog rješenja.

VIŠI SUD U PODGORICI
Dana,01.04.2013 godine,
Zapisničar PREDSJEDNIK VIJEĆA-SUDIJA
Žana Čabarkapa,s.r. Sonja Cvetićanin Ognjenović,s.r.

ODJELJENJE SUDSKE PRAKSE
S U D I J A
Miljana Pavlićević
___________________________