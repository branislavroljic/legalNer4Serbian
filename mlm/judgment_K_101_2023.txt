K.br. 101/23
U IME CRNE GORE
OSNOVNI SUD U PODGORICI, sudija Goran Đuković, uz učešće samostalne referentkinje Sanje Radević kao zapisničarke, u krivičnom predmetu protiv okrivljenog I. Đ. iz P., koga brani advokat D. L., zbog krivičnog djela teška krađa iz čl. 240 st. 1 tač. 1 u vezi čl. 23 st. 2 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 29.01.2023. godine, donio je

P R E S U D U
Okrivljeni:

I. Đ., JMB ……., od oca Z. i majke S., rođene J., rođen …... godine u P., s prebivalištem u P.- Ulica R. R. R. broj ….. (podstanar kod M. C.), državljanin C. G., nezaposlen, po zanimanju rukovalac građanskih mašina, razveden, otac troje maloljetne djece, pismen, sa završenom srednjom građevinskom školom, srednjeg imovnog stanja, ranije osuđivan, i to: presudom Osnovnog suda u Podgorici K.br. 624/21 od 08.07.2022. godine zbog krivičnog djela iz čl. 220 st. 3 u vezi st. 1 Krivičnog zakonika Crne Gore na kaznu rada u javnom interesu u trajanju od 150 časova za vrijeme od 4 mjeseca; presudom Osnovnog suda u Pljevljima K.br. 49/18 od 24.10.2018. godine zbog krivičnog djela iz čl. 220 st. 3 Krivičnog zakonika Crne Gore na kaznu zatvora u trajanju od 3 mjeseca i presudom Osnovnog suda u Pljevljima K.br. 1/18 od 13.03.2018. godine zbog krivičnog djela iz čl. 239 st. 1 Krivičnog zakonika Crne Gore na novčanu kaznu u iznosu od 600,00 €.

KRIV JE
Zato što je:

Tokom februara 2022. godine, u mjestu A. ...., u P., zajedno i po prethodnom dogovoru, sa izvjesnim mldb. M. L., svjestan svog djela, čije je izvršenje htio i znajući da je isto zabranjeno, obijanjem, tuđe pokretne stvari oduzeo drugom, u namjeri da njihovim prisvajanjem sebi pribavi protivpravnu imovinsku korist u vrijednosti preko 150,00 €, na način što je vozilom marke ''VW Passat'', reg. oznaka ......., kojim je upravljao, zajedno sa izvjesnim mldb. M. L. došao do repetitora, gdje se nalazi agregat za rezervno napajanje objekata električnom energijom, vlasništvo R. - d. C. DOO P., nakon čega su preskočili žičanu ogradu kojim je isti ograđen, gdje je potom okrivljeni Đ. I. s agregata skinuo metalnu šipku, kojom su obezbijeđena vrata agregata, a zatim čekićem obio katanac, koji se nalazio na istima, za koje vrijeme mu je izvjesni mldb. M. L. čuvao stražu, te je potom okrivljeni Đ. sa agregata gumenim crijevom izvlačio naftu i pretočio je u bidone, kojom prilikom su oduzeli i prisvojili 200 litara nafte, pribavljajući sebi protivpravnu imovinsku korist u vrijednosti od 278,00 €,
- čime je kao saizvršilac izvršio krivično djelo teška krađa iz čl. 240 st. 1 tač. 1 u vezi čl. 23 st. 2 Krivičnog zakonika Crne Gore.

Pa sud okrivljenog primjenom citiranih zakonskih propisa te čl. 4 st. 2, čl. 32, čl. 36, čl. 42 st. 1, čl. 45 st. 1 tač. 3 i čl. 46 st. 1 tač. 4 Krivičnog zakonika Crne Gore, te čl. 226, čl. 229, čl. 239, čl. 301, 302 st. 8 i čl. 374 Zakonika o krivičnom postupku,
OSUĐUJE
Na kaznu zatvora u trajanju od po 8 (osam) mjeseci.

Obavezuje se okrivljeni da ovom sudu na ime troškova krivičnog postupka, plati novčani iznos od 60,50 € na ime troškova vještačenja po vještaku iz ekonomsko finansijske struke, kao i 50,00 € na ime paušala, sve u roku od 15 dana od dana pravosnažnosti presude.

Obavezuje se okrivljeni da oštećenom preduzeću "R. - d. C." DOO P. na ime imovinskopravnog zahtjeva uplati iznos od 278,00 €.

O b r a z l o ž e nj e
Optužnicom Osnovnog državnog tužilaštva u Podgorici Kt. br. 840/22 od 13. januara 2023. godine, okrivljenom I. Đ. stavljeno je na teret krivično djelo teška krađa iz čl. 240 st. 1 tač. 1 u vezi čl. 23 st. 2 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, državna tužiteljka podnijela je sudu dokaze koje je prikupila u prethodnom postupku.

Iz sadržine prikupljenih dokaza na koje okrivljeni i njegov branilac nijesu imali primjedbi, sud je zaključio da je državna tužiteljka pružila dovoljno dokaza o krivici okrivljenog I. Đ. i da je okrivljeni u vrijeme i na način opisan u izreci ove presude, izvršio krivično djelo teška krađa iz čl. 240 st. 1 tač. 1 u vezi čl. 23 st. 2 Krivičnog zakonika Crne Gore, a nakon što je okrivljeni u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice zaključenog između stranaka, sud je cijenio sve okolnosti iz člana 42 Krivičnog zakonika Crne Gore, pa je od otežavajućih okolnosti cijenio njegovu raniju osuđivanost, što je sud utvrdio iz izvoda iz registra kaznenih evidencija Ministarstva pravde KE ……, i to: presudom Osnovnog suda u Podgorici K.br. 624/21 od 08.07.2022. godine zbog krivičnog djela iz čl. 220 st. 3 u vezi st. 1 Krivičnog zakonika Crne Gore na kaznu rada u javnom interesu u trajanju od 150 časova za vrijeme od 4 mjeseca; presudom Osnovnog suda u Pljevljima K.br. 49/18 od 24.10.2018. godine zbog krivičnog djela iz čl. 220 st. 3 Krivičnog zakonika Crne Gore na kaznu zatvora u trajanju od 3 mjeseca i presudom Osnovnog suda u Pljevljima K.br. 1/18 od 13.03.2018. godine zbog krivičnog djela iz čl. 239 st. 1 Krivičnog zakonika Crne Gore na novčanu kaznu u iznosu od 600,00 €, te činjenicu da je isti specijalni povratnik u izvršenju istovrsnog krivičnog djela, dok je od olakšavajućih okolnosti na strani okrivljenog cijenio njegove porodične prilike, odnosno da je isti otac troje mldb. djece, koju okolnost je cijenio kao naročito olakšavajuću i okrivljenom ublažio kaznu po mjeri osnovom čl. 45 st. 1 tač. 3 Krivičnog zakonika Crne Gore, nalazeći da se i ublaženom kaznom može postići svrha kažnjavanja, a poštujući granice ublažavanja kazne iz čl. 46 st. 1 tač. 4 Krivičnog zakonika Crne Gore, i osudio ga na kaznu zatvora u trajanju od 8 (osam) mjeseci. Sud je našao da ovako odmjerena kazna odgovara težini izvršenog krivičnog djela i ličnosti okrivljenog kao učinioca. Po uvjerenju suda, odmjerena kazna zatvora će dovoljno uticati na okrivljenog da ubuduće ne čini krivična djela, a pored toga će uticati i na druge da ubuduće ne čine krivična djela, pri čemu izražava jasnu društvenu osudu za učinjeno krivično djelo i potencira obavezu poštovanja zakona, jačanja morala i razvijanje društvene odgovornosti. Navedenim će se postići ciljevi specijalne i generalne prevencije, odnosno svrha kažnjavanja iz člana 32 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Odluka o imovinskopravnom zahtjevu zasnovana je na odredbi čl. 239 st. 2 Zakonika o krivičnom postupku.

Odluku o troškovima postupka sud je temeljio na osnovu čl. 226 i čl. 229 Zakonika o krivičnom postupku.

Imajući u vidu navedeno, odlučeno je kao u izreci presude.

OSNOVNI SUD U PODGORICI

Dana, 29.01.2024. godine
SUDIJA
Goran Đuković
DN-a: Po primjerak presude dostaviti:

- ODT-u u Podgorici;
- okrivljenom;
- braniocu okrivljenog, advokatu Dušanu Lukšiću;
- ovlašćenom predstavniku oštećenog privrednog društva, Žarku Marjanoviću;
- sudskoj praksi;
- -a/a.

Postupljeno dana:__________________
Namještenik suda: _________________
PRAVNA POUKA:

Protiv ove presude žalba nije dozvoljena.

ZTO: Sanja Radević