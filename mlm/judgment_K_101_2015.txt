K.br.101/15
U IME CRNE GORE
OSNOVNI SUD U ULCINJU, kao prvostepeni krivični, sudija mr Sanja Mirović, uz učešće namještenika suda Škrelja Milene, kao zapisničara u krivičnom predmetu protiv okrivljenog H.K. iz U., kojeg u postupku brani A.M., advokat iz U., zbog krivičnog djela teška tjelesna povreda iz čl.151 st.1 Krivičnog zakonika Crne Gore, odlučujući po optužbi supsidijarnog tužioca, nakon glavnog i javnog pretresa održanog dana 16.12.2015.godine, u prisustvu subsidijarnog tužioca, okrivljenog i njegovog branioca, donio je i istog dana javno objavio

P R E S U D U
Okrivljeni H.K., JMBG xxxxxxxxxxxxxxxxx od oca F. i majke H. rođene K., rođen xxxxxxxxxxxx godine, u B., sa prebivalištem u U.bulevar M.T., sa završenom srednjom školom,ugostitelj,neoženjen, srednjeg imovnog stanja, državljanin Crne Gore, neosuđivan
Na osnovu čl.373 tač.2 Zakonika o krivičnom postupku
OSLOBAĐA SE OD OPTUŽBE
Da je dana 13.08.2015.godine, oko 01,15 h u U., u kafe baru “M.L.” teško tjelesno povrijedio oštećenu G.S., na način što je nakon kraće prepirke oštećenu stegao za desnu šaku, usled čega je ista zadobila prelom pete metakarpalne kosti desne šake, pri čemu je bio svjestan svoga djela i htio njegovo izvršenje
-čime bi izvršio krivično djelo teška tjelesna povreda iz čl.151 st.1 Krivičnog zakonika Crne Gore
Na osnovu čl.230 st.3 Zakonika o krivičnom postupku,troškovi krivičnog postupka u iznosu od 319,00 eura, kao i troškovi na ime naknade i magrade za rad braniocu o kojima će sud odlučiti posebnim rješenjem padaju na teret budžetskih sredstava suda.

Oštećena G.S. se radi ostaviranja imovinsko pravnog zahtjeva upućuje na parnični postupak,shodno čl.239 st.3 Zakonika o krivičnom postupku.

O b r a z l o ž e n j e
Optužnim predlogom Osnovnog državnog tužilaštva u Ulcinju Kt.br.150/15 od 21.08.2015.godine, okrivljenom H.K. stavljeno je na teret da je učinio krivično djelo teška tjelesna povreda iz čl. 151 st. 1 Krivičnog zakonika Crne Gore. Zastupnik optužbe je na glavnom pretresu od 16.12.2015.godine prije davanja završnih riječi odustao od daljeg krivičnog gonjenja protiv okrivljenog, a oštećena G.S. je odmah u skladu sa članom 60 Zakonika o krivičnom postupku nastavila krivično gonjenje protiv okrivljenog, izjavljujući da ostaje kod činjeničnog opisa i pravne kvalifikacije iz optužnog predloga ODT Ulcinj pa je u završnoj riječi predložila sudu da se okrivljeni oglasi krivim i osudi po zakonu.

Okrivljeni H.K. je u svojoj odbrani negirao izvršenje krivičnog djela za koje se tereti navodeći da je bio u vezi sa S.G. oko godinu dana ali da su raskinuli prije tri mjeseca, jer je ona počela da se veoma agresivno i ljubomorno ponaša. Bez obzira što su raskinuli, odlučio je da je zadrži kao konobaricu u svom lokalu “M.l.”. Kritične večeri oko 21:00 čas došao je u svoj lokal „M.L.“, a S. je tada bila u smjeni, te je primjetio da je u njegovom prisustvu popila 5 do 6 čistih votki, a u lokalu je bilo i neko njeno društvo. Kada su oni oko ponoći otišli on ju je zamolio da ode a ona je to odbila. U lokal je ostao jedino N. S., koji je čekao da on završi i da ga odveze kući. Kako se lokal u ponoć zatvara zamolio je S. da i ona ode i rekao joj da će se vidjeti sjutra, a da će on ostati da uradi popis, ali je ista to odbila. Ona je počela da nagovara S. da on ode kući, jer mu je on govorio da ostane u lokal jer sa S. nije želio da ima nikakav odnos. Međutim, ona je i dalje bila uporna te mu je, dok je bio u šanku prišla i počela ponovo da ga nagovara da se pomire, nakon čega joj je po ko zna koji put rekao da to ne želi, te je ona tada počela da ga zatvorenim šakama udara po tijelu i u jednom trenutku uhvatila se za lice, a on joj je uzeo ruke i sklonio ka njoj. Međutim S. je nastavila da histeriše, saopštila mu da je sigurno sa drugom djevojkom koja radi u lokalu i da zbog toga ne želi da bude sa njom. Takođe je naveo da ga je tada više puta pesnicama udarila u predjelu lijevog i desnog ramena, a siguran je da ga je jednom promašila jer se izmakao braneći se od njenih udaraca i tada se njena ruka spustila i udarila u nešto, ali nije siguran da li je to bio šank, gajba ili kvaka od vrata. On joj je tada bio okrenut licem ali kako se izmakao unazad nije uspio da vidi u šta je udarila. U tom trenutku ona je počela da viče da je povredila ruku, pa ju je zamolio da joj pogleda ruku ali mu ona to nije dozvolila. Samo se u tom trenutku držala za desnu šaku i žalila na bol, a odmah nakon toga je ponovo počela da ga moli da budu zajedno i više nije spominjala da je boli ruka. Tada je zamolio S. da je izvede jer je ona počela da se hvata za pepeljare i njih baca po lokalu, pa ju je tada zamolio da izađe napolje i da ga tamo sačeka, te da će razgovarati kada on završi popis, na šta je pristala a on je S. zamolio da ostane kod vrata ne bi li ona ponovo ušla. Međutim, iako je lijepo pristala da napusti lokal već sledećeg trenutka ona je počela manijački da lupa na vrata, da vrata gura i da traži da ponovo uđe kod njega, ali je S. stajao na vratima i tako je spriječio da uđe. Oko 01:00 sat poslije ponoći okrivljeni je napustio lokal, a S. je bila ispred lokala i rekla mu da stane kako bi razgovarali ali joj je rekao da nema šta da razgovara, i da je sa njom završio, nakon čega je sa S. otišao kući. S. je sledeći put vidio narednog dana kada ga je policija pozvala radi davanja iskaza zbog događaja iz predhodne noći.

Sud je u dokaznom postupku saslušao svjedoka-oštećenu G.S.,svjedoka N. Š.,saslušao vještaka dr K.N. koji je na glavnom pretresu 20.11.2015.godine dao nalaz i mišljenje,pročitao nalaz i mišljenje vještaka dr M.V. od 10.12.2015.godine i izvod iz kaznenih evidencija Ministarstva Pravde za okrivljenog H.K.a KE 83/2015 od 09.09.2015.godine.

Svjedok - oštećena G.S. je u svom iskazu navela da je kritične večeri došla na posao u lokal „M.l.“ gdje je inače radi kao konobarica već dvije godine od kada je došla u U.. Godinu i po dana bila u vezi sa okrivljenim ali su tri mjeseca prije ovog dogadjaja prekinuli vezu na K. zahtjev te su odlučili da se malo distanciraju jedno od drugog pa da nakon toga vide šta će dalje. Za ova 3 mjeseca ga je u više navrata pitala da li će da ga to prodje i da li će se pomiriti ali joj je on odgovorio da neće. Medjutim, to se kod njih i ranije dešavalo, verbalne rasprave a i fizički napadi su bile učestali. Kritične večeri on je oko 21:00 čas došao u lokal i kako je ona bila za šankom počeo je da je ismijava zbog razloga što je dobila otkaz u diskoteci u kojoj je počela da radi nadajući se da će se tako i odnos izmedju njih popraviti. Ni njemu nije odgovaralo što ona radi u diskoteci jer je morala da napusti lokal u 23:00 časa, a radila je u diskoteci do 05:00 ujutro. On joj je rekao da nije sposobna da nigdje drugo radi duže od 13 dana, te da joj je kod njega najbolje, a nakon toga ona se uplašila da će je on napasti jer je to i ranije činio na način što ju je odvodio u kuhinju koja je iza šanka, pa je zbog toga sjela sa nekim momcima iz Berana a K. je sjeo sa nekim momkom iz Njemačke za stolom preko puta njih. Sa njima je popila tri votke pomiješane sa švepsom a nakon toga još jednu kojom ju je počastio K.. Sa ovim momcima sjela je upravo zbog toga što se plašila da će je okrivljeni ponovo napasti. Dok je sjedila sa njima služila ju je konobarica M., za koju je cijelo vrijeme sumnjala da je u vezi sa K.. Dalje je navela da kada su gosti napustili lokal ostala je sa K. da urade popis. Ostala je zato što je inače uvijek i ranije radila popis, jer je on u nju imao povjerenja a držala je i novac, te ga je zbog toga nakon zatvaranja lokala pitala da li će ona da radi popis, on joj je rekao da neće i da će ga uraditi sam. U lokalu je ostao samo njegov drug N. S. koji je kolko joj se čini čekao da K. završi. Vidjevši da se K. smirio odlučila je da ga pita da se ponovo pomire, na šta joj je odgovorio da neće. Nakon toga on je hvata za kosu, čupa je, potom joj sa obe strane lica zadaje više šamara iz sve snage, a nakon toga kada su stajali jedno naspram drugog lice okrenuti uhvatio ju je za predjeo šake iznad malog prsta desne ruke i stiskao je koliko je jače mogao. U tom trenutku osjetila je bol ali imajući u vidu da je okrivljeni fizički mnogo jači od nje i da ju je i ranije tukao i da će još gore da prođe ako mu se usprotivi, ćutala je i trpjela. Kada više nije mogla da izdrži stisnula ga je rukom za njegov mišić gornje nadlaktice nakon čega joj je pustio ruku. Potom ju je bacio na pod, počeo da je udara a ne sjeća se kako, gdje, ni čime ali zna da je nakon toga sva bila u modricama, a sve ovo gledao je S. koji je inače njegov drug te zbog toga nije reagovao. Nakon toga je ustala i pokazala okrivljenom ruku odnosno rekla mu šta joj je uradio. Cijelo vrijeme ga je pitala šta mu je i šta radi jer je nikada tako iz sve snage nije udarao. Nakon ovoga on je izgurava iz lokala i govori da je već 5 mjeseci u vezi sa M.. Zbog toga je zaista poludjela jer joj je bilo krivo zašto je cijelo vreme od nje krio da je u vezi sa njom te je onda pokušavala da ponovo udje u lokal da otvori vrata ali je S. stajao na vratima i nije joj davao da udje. Nakon nekog vremena K. i S. su izašli iz lokala i K. joj je rekao da kako zna i umije mora da ide u Hitnu, ali je tada odlučila da ode u policiju i prijavi šta se desilo. Oko 04:00 sata otišla je u Hitnu gdje ju je pregledala jedna doktorka a na pregled je čekala oko sat vremena da bi na kraju saznala da je ta doktorka rodjaka okrivljenog. Kao oštećena je navela da se pridružuje krivičnom gonjenju i postavlja imovinsko pravni zahtjev u vidu materijalnih troškova koje je imala jer zbog povrede nije mogla da radi, a i na ime duševnih bolova koje je pretrpjela od strane okrivljenog.

Svjedok N. S. je u svom iskazu naveo da je kritičnog dana oko 01:15 časova bio u lokalu “M.l.” vlasništvo H.K. te dok je popio piće primjetio da knobarica S. nešto priča sa K., koji razgovor nije čuo zbog udaljenosti, međutim je veoma dobro čuo kada joj je K. rekao “molim te djevojko ostavi me na miru jer moram da napravim popis”, nakon čega je ista počela da histeriše i da se veoma agresivno ponaša upućujući K. riječi “kako možeš mene da ostaviš, čim je došla druga konobarica ti si mene zapostavio”. I pored njenog ponašanja K. je bio veoma uljudan i istu je ponovo zamolio da ga ostavi na miru jer je u tom trenutku vršio popis, ali pored toga S. je bila veoma histerična, agresivna, i pod dejstvom alkohola jer je oko sat vremena popila oko 6-7 čaša vodke te kada je vidjela da K. neće da se raspravlja počela da ga udara na način što ga je najprije uhvatila za vrat, a zatim ga je otvorenom šakom udarala po tijelu. Nakon toga S. mu je klečeći na koljenima rekla da ga voli, da je K. njen život i da bi za njega sve uradila, te ako K. ne bude njen neće biti ničiji i da će uništiti i njen i K. život. Dalje je naveo da K. nije udario S., niti joj je stegao ruku, već je istu isključivo za lakat uhvatio i zamolio da napusti lokal. S. je počela da se žali na šaku odmah nakon što je udarila K., a pored činjenice da je K. molio da napusti lokal, S. se dva-tri puta vraćala kako bi razgovarala sa njim, te ju je K. kazao da će sa njom razgovarati ali nakon što obavi popis, ali je ista bila uporna udarajući rukama na vrata lokala. Dalje je naveo da se nalazio iza šanka udaljen možda najviše 5 metara od okrivljenog i oštećene kada su se oni raspravljali, te da je vidio kada je S. svojom desnom rukom, otvorenom šakom udarila u rame K., i u tom trenutku je viknula i pala na koljena, te je rekla da joj je K. slomio ruku. Vidio je kako ju je K. uhvatio za ruke i rekao joj je da želi da joj pogleda ruku i da je odvede u hitnu, ali je ona to odbila. S. se i dalje nastavljala hvatati za njega, držala ga je za šorc i govorila „K. molim te, molim te“. Nakon toga ju je K. udaljio iz lokala, a on je držao vrata jer je to od njega tražio isti kako ona ponovo ne bi ušla u lokal. Nije vidio da se držala za ruku već je nakon što je izašla iz lokala rukama udarala o vrata jer je željela da ponovo udje.

Vještak N.dr K. saslušan na glavom pretresu je naveo da na osnovu medicinskih činjenica sadržanih u raspoloživoj i medicinskoj dokumentaicji rengenskim snimcima konstatovao da je G.S. predmetnom prilikom zadobila prelom pete kosti desnog doručja iza glavice pete kosti desnog doručja sa pomeranjem, tj. sa disokacijom prelomljenih koštanih okrajaka. Navedena povreda predstavlja u vrijeme nanošenja tešku tjelesnu povredu i nastala je udarom stisnute pesnice G.S. u tupo tvrdi predmet, te da ista nikako nije mogla nastati stiskanjem predjela desne šake u kom predjelu se nalazi peta kost desnog doručja prstima od strane druge osobe. Predmetna povreda nikako nije mogla nastati udarem bridom otvorene šake o npr. ivicu nekog tvrdog predmeta, s obzirom da su prelomljeni koštani okrajci upućeno ne unutra nego put spolja. Napomenuo je da osim navedene povrede G.S. predmetnom prilikom nije zadobila niti jednu drugu tjelesnu povredu, odnosno u raspoloživoj medicinskoj dokumentaciji nema opisanih nikakvih drugih povreda. Dalje je naveo da povreda kod oštećene nije mogla nastati tako što je udarila stisnutom pesnicom u rame okrivljenog. Povreda je isključivo nanešena udarcem stisnutom pesnicom u tupo tvrdi predmet. Na primjedbu okrivljenje je naveo da se na pretresu uvjerio u tjelesnu konstituciju oštećene G.S., te konstatovao da se radi o osrednje razvijenoj ženskoj osobi, relativno nježne konstitucije, sa tankom i blijedom kožom, koja je donekle podhranjena, a takodje je potvrdio i tjelesnu konstituciju okrivljenog H..K. i uvjerio se da se radi o mladom muškarcu visine 1,72 cm, dobro razvijenih mišića, uobičajenog snažnog stiska ruku za navedeni tip mladića, ali bez obzira na evidentne razlike u snazi, visini H.K. i G.S. tvrdi da predmetna povreda G.S. nikako, ali baš nikako nije mogla da se zadobije stiskanjem desne šake u predjelu gdje se nalazi peta kost desnog doručja prstima ne samo od osobe snage kao što je H.K., već ni od bilo koje druge i snažnije osobe. Inače kad je u pitanju zdrastveno stanje koštanog sistema G.S. imenovana izjavljuje da nikada nije bolovala niti boluje, a i evidentno je da ne boluje od bilo koje bolesti vezano za gustinu i čvrstinu njenih kostiju, te prema tome kod iste ne postoje nikakvo posebno stanje koje bi eventualno omogučilo nastanak navedene povrede tako snažnim stiskanjem.

Iz nalaza i mišljenja vještaka ortopedije sa traumatologijom V. dr M. iz P. od 10.12.2015. godine, proizilazi da prelom ispod glavice V.Metacarpalne kosti šake u trenutku nastajanja pretstavlja tešku tjelesnu povredu. Mehanizam nastanka povrede V.Metacarpalne ručja prelom ispod glavice V.Metacarpalne kosti nastaje uvijek udarcem stisnute pesnice u rigidni predmet ili podlogu. Povreda nije mogla nastati na način kako to opisuje oštećena iz sledećih anatomskih i biomehaničkih razloga: doručje (metakarpus) šake sačinjavaju V kostiju (I-V) dorsanim lukom povezane su III središnje kosti doručja, te su one rigidne, i V. kost doručja su lišene čvrstog tetivnog dorsalnog luka što im daje izuzetnu pokretljivost i otpornost, a naročito na bočnu kompresiju.

Iz uvjerenja iz registra kaznenih evidencija Ministarstva Pravde za okrivljenog H.K.a KE 83/2015 od 09.09.2015.godine, proizilazi da isti nije ranije osuđivan.

Ocjenom navoda optužbe i odbrane okrivljenog, te svih izvedenih dokaza na glavnom pretresu, kako pojedinačno tako i u njihovoj međusobnoj povezanosti, dovodeći iste u vezu sa navodima odbrane okrivljenog, sud je našao da nije dokazano da je okrivljeni H.K. izvršio krivično djelo za koje se tereti optužnim aktom supsidijarnog tužioca.

Okrivljeni je tokom čitavog postupka bio istrajan u svojoj tvrdnji da kritične večeri oštećenoj nije nanio nikakve povrede dok je oštećena tvrdila suprotno. Iz iskaza aktera ovog događaja proizilazi da je kritične večeri u lokalu „M.l.“ došlo do verbalne rasprave ali je svako od njih na svoj način opisao šta se te večeri dogodilo dok je oštećena tvrdila i da je fizički napadnuta od strane okrivljenog. Nema sumnje da je povredu konstatovanu u izvještajima ljekara HMP Ulcinj i bolnice Bar,oštećena zadobila dana 13.08.2015.godine ali je ishod dokaznog postupka pokazao da oštećenoj ova povreda nije nanijeta na način na koji ona to tvrdi,niti joj je nanijeta od strane okrivljenog. Sud je rasvjetljavajući ovaj događaj pored vještaka sudske medicine,imajući u vidu specifičnost slučaja i primjedbe stranaka angažovao i usko specijalizovanog vještaka ortopedije sa traumatologijom.

Činjenično stanje proizilazi prevashodno iz materijalnih dokaza-nalaza i mišljenja vještaka sudske medicine dr K.N. i ortopeda i traumatologa dr M. V.,koje je sud cijenio detaljnim,jasnim,stručnim i argumentovanim. Naime,oba vještaka bila su saglasna u pogledu vrste i težine povrede konstatovane kod oštećene G.S. kao i u pogledu mahanizma njenog nastanka,a svoja mišljenja dali su na osnovu medicinskih činjenica sadržanih u raspoloživoj medicinskoj dokumentacji i rengenskim snimcima.Dakle,nesumnjivo je utvrdjeno da je oštećena dana 13.08.2015.godine zadobila prelom pete kosti desnog doručja sa pomjeranjem odnosno sa disokacijom prelomljenih koštanih okrajaka,te da navedena povreda u vrijeme nanošenja predstavlja tešku tjelesnu povredu nastalu udarom stisnute pesnice G.S. u tupo tvrdi predmet, te su vještaci bili saglasni da navedena povreda nastaje uvjek udarcem stisnute pesnice u rigidni predmet ili podlogu,te su obojica isključili svaku mogućnost da je povreda kod oštećene G.S. nastala na način na koji to ona tvrdi,dajući za to jasne anatomske i biomehaničke razloge da doručje (metakarpus) šake sačinjava V kostiju,a dorsanim lukom povezane su III središnje kosti doručja, te su one rigidne a V kost doručja je lišena čvrstog tetivnog dorsalnog luka što joj daje izuzetnu pokretljivost i otpornost, a naročito na bočnu kompresiju. Okrivljeni,oštećena i svjedok N. S. različito su se izjašnjavali o načinu nastanka ove povrede kod oštećene.Podsjetimo se da je oštećena bila uporna u svom kazivanju da joj je okrivljeni nanio povredu desne šake na način što je uhvatio za predio šake iznad malog prsta desne ruke i stiskao je koliko je jače mogao,a da su oba vještaka isključila mogućnost da je kod oštećene povreda nastala stiskanjem predjela desne šake u kojem se nalazi peta kost desnog doručja,prstima od strane druge osobe,pa stoga sud nije prihvatio njen iskaz nalazeći da je iskaz oštećene nakon iznošenja mišljenja od strane vještaka lišen kredibiliteta,da postoji razložna sumnja u istinitost njenog kazivanja,da oštećena u svom kazivanju nije bila iskrena već da je takav njen iskaz očigledno posljedica narušenih međusobnih odnosa između nje i okrivljenog koji je uporno odbijao pomirenje i nastavak ljubavne veze sa oštećenom. Osim toga da kod oštećene G.S. nijesu nastupile ni druge tjelesne povrede jasno proizilazi iz nalaza i mišljenja vještaka sudske medicine N. dr K.,datog na osnovu medicinske dokumentacije,tako da je iskaz oštećene opovrgnut i u djelu u kojem je navela da ju je okrivljeni bacio na pod,udarao, ali da se ne sjeća kako, gdje, ni čime, ali zna da je sva bila u modricama. Okrivljeni je,za razliku od nje tvrdio da je ona povredu zadobila na način što je pokušavajući da ga udari promašila jer se on izmakao i tada se njena ruka spustila i udarila u šank, gajbu ili kvaku od vrata,te je oštećena tada počela da se žali na bol u ruci,dok je svjedok N. tvrdio da je oštećena otvorenom šakom udarala okrivljenog i da je u jednom trenutku jauknula,koja kazivanja takođe nisu saglasna sa nalazima i mišljenima vještaka N. i V. koji su isključili takve načine zadobijanja povreda i bili decidni da je povreda nastala udarcem stisnute pesnice u rigidni predmet ili podlogu,te je stoga povreda kod oštećene najvjerovatnije posljedica samopovrijeđivanja.

Sud je u činjeničnom opisu izreke presude precizirao činjenični opis u optužnom predlogu na način što je umjesto riječi “metatarzalne kosti desne šake”, utvrdio da se radi o metakarpalnoj kosti desne šake kako to proizilazi iz nalaza i mišljenja vještaka V. dr M., nalazeći da se ovakvim preciziranjem ne narušava objektivini identitet optužbe i presude.

U konkretnom slučaju imajući u vidu utvrđene činjenice i izvedene dokaze očigledno je da oni u tom pogledu nisu dovoljno ubjedljivi, pa je sud odlučio primjenom pravila "in dubio pro reo", odnosno činjenice koje idu u prilog okrivljenog smatraju se dokazanim iako u pogledu njih postoji sumnja. Naime, činjenica da je okrivljeni na gore opisani način izvršilac krivičnog djela ostala potpuno sumnjiva, odnosno nije potpuno dokazana, pa sud mora uzeti kao da ona ne postoji i u toj sumnji presuditi u njegovu korist. Sud je imajući u vidu naprijed utvrđene činjenice, mišljenja da nije dokazano da je upravo okrivljeni izvršio radnje koje mu se stavljaju na teret, pa je shodno čl.3 st.3 Zakonika o krivičnom postupku koji je propisano da ako i nakon pribavljanja raspoloživih dokaza i njihovih izvodjenja u krivičnom postupku, ostane sumnja u odnosu na postojanje bitnog obilježja krivičnog djela ili u pogledu činjenica od kojih zavisi primjena neke odredbe KZ-a ili ZKP-a, sud će donijeti odluku koja je povoljnija za okrivljenog.

Na osnovu čl.239 st.3 ZKP-a, sud je oštećenu G.S. radi ostvarivanja imovinsko-pravnog zahtjeva uputio na parnični postupak, obzirom da je donijeta presuda kojom je okrivljeni oslobođen od optužbe.

Na osnovu čl.230 st.3 Zakonika o krivičnom postupku,troškovi krivičnog postupka u iznosu od 319,00 eura koji se odnose na troškove vještačenja po vještacima sudske medicine i ortopedije sa traumatologijom, kao i troškovi na ime naknade i magrade za rad braniocu o kojima će sud odlučiti posebnim rješenjem padaju na teret budžetskih sredstava suda.

Sa izloženog, odlučeno je kao u izreci presude.

OSNOVNI SUD U ULCINJU

Dana 16.12.2015.godine
Zapisničar, S U D I J A,
Škrelja Milena Mr Sanja Mirović
PRAVNA PUKA: Protiv ove presude može se izjaviti žalba u roku od 8 dana od dana prijema prepisa iste, Višem sudu u Podgorici, a preko ovog suda.