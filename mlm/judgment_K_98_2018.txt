U IME CRNE GORE
K.br. 98/18
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika suda Novčić Slobodanke kao zapisničara, u predmetu protiv optuženog Đ. A., koga brani D. O., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 152/18 od 13.09.2018. godine, koju je na ročištu povodom odlučivanja o sporazumu o priznanju krivice zastupao Vučinić Zoran - državni tužitlac u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 20.11.2018. godine, donio je
P R E S U D U
Optuženi:

Đ. A., JMB ..., od oca M. i majke Z., rođene P., rođen .... godine u P..., sa prebivalištem u P... - ul. .... marta ..., državljanin Crne Gore, razveden, zaposlen, završio Ekonomski fakultet, srednjeg imovnog stanja,neosuđivan
KRIV JE
Zato što je:

U periodu između polovine juna i početka avgusta 2018.godine u Podgorici, neovlašćeno proizvodio marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 56/12 od 09.11.2012. godine), iako je bio svjestan da postupa neovlašćeno i protivpravno, pa je to i htio, na način što je na terasi iznajmljenog stana u kojem je stanovao kao postanar u ul. D... u P..., u dvije plastične kante zasadio dvije sjemenke navedene opojne droge radi proizvodnje, od kojih sjemenki je dobio konoplje ukupne neto mase suve biljne materije od 10,539 grama, od čega mu je jedna stabljika opojne droge marihuane pronađena i oduzeta od strane ovlašćenih službenika Uprave policije - Grupa za suzbijanje droge Podgorica, dana 16.08.2018. godine, prilikom pretresa njegovog porodičnog stana u ul. ... ... ... u P..., a druga stabljika opojne droge istog dana prilikom pretresa iznajmljenog stana u D... ulici.

- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga je sud primjenom citiranih zakonskih odredbi, te odredbi čl. 32, čl.33, čl.36, čl. 36a, čl.42, čl. 45, čl. 46. Krivičnog zakonika Crne Gore, te odredbi čl. čl. 226, čl. 229, čl. 303. Zakonika o krivičnom postupku.

O S U Đ U J E
Na kaznu zatvora u trajanju od 6 (šest) mjeseci, koja kazna će se se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napust prostorije u kojima stanuje, odrediti da ostatak kazne izdrži u Zavodu za izvršenje krivičnih sankcija.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJA PREDMETA
ODUZIMA SE opojna droga marihuana ukupne neto mase 10,539 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, te da na ime nagrade braniocu po službenoj dužnosti K. M., advokatu iz P..., uplati iznos od 100,00 € na račun budžeta Crne Gore broj 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 152/18 od 13.09.2018. godine, optuženom Đ. A. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 09.11.2018. godine, Više Državno tužilaštvo u Podgorici dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 20.11.2018.godine, sud je pročitao dokaze predložene optužnicom i to: Zapisnik o pretresanju stana i drugih prostorija Uprave policije - CB Podgorica, Ku.br. 668/2018 od 16.08.2018. godine, Zapisnik o pretresanju stana i drugih prostorija Uprave policije - CB Podgorica, Ku.br. 668/2018 od 16.08.2018. godine, potvrdu Uprave policije - Grupa za suzbijanje droge Podgorica Ku.br. 668/18 od 16.08.2018. godine o privremeno oduzetim predmetima na ime Đ. A., Izvještaj Forenzičkog centra Danilovgrad broj 3604, o hemijskom vještačenju sa fotoelaboratom od 30.08.2018. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, koju će optuženi izdržavati u prostorijama za stanovanje, shodno čl. 36 A Krivičnog zakonika Crne Gore, srazmjerna stepenu krivice optuženog i težini počinjenog krivičnih djela, a posebno kada se ima u vidu raniji život optuženog tj. neosuđivanost, koja okolnost i po ocjeni suda predstavlja olakšavajuću okolnost, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga marihuana ukupne neto mase 10,539 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, paušala u iznosu od 100,00 eura, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, te da na ime nagrade braniocu po službenoj dužnosti K. M., advokatu iz P..., uplati iznos od 100,00 € na račun budžeta Crne Gore broj 832-7113-04, sve u roku od 15 dana po pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 20.11.2018.godine
S U D I J A
Predrag Tabaš
DN-a, po primjerak:

- VDT Podgorica,
-Optuženom,
- Braniocu optuženog,
- A/A.

Postupljeno, dana __________ godine