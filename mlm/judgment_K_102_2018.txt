U IME CRNE GORE
K.br. 102/2018
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog Z. I., koga po službenoj dužnosti brani K. A., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br.149/18 od 14.09.2018. godine, koju je na ročištu povodom odlučivanja o sporazumu o priznanju krivice zastupao Vučinić Zoran državni tužilac u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 28.05.2019. godine, donio je
P R E S U D U
Optuženi:

Z. I., JMB ..., od oca I. i majke D., rođene D., rođen .... godine u K..., sa prebivalištem u B..., L..., državljanin Crne Gore, završio ugostiteljsku školu, konobar, nezaposlen, neoženjen, bez djece, pismen, lošeg imovnog stanja, neosuđivan
KRIV JE
Zato što je:

Dana 14. avgusta 2018.godine, oko 17,00 časova u mjestu Zavala, Opština Budva, neovlašćeno radi prodaje držao marihuanu - supstancu priglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/18 od 26.06.2018. godine), iako je bio svjestan da postupa neovlašćeno i protivpravno, pa je to i htio, na način što je iza prednjeg desnog sjedišta vozila marke "F... p...", reg. oznaka BD ..., u kojem se nalazio na mjestu suvozača, držao ručno pravljeni zamotuljak od plastičnih kesa, u kojima se nalazila opojna droga marihuana ukupne neto mase 241,49 grama, koja opojna droga je pronađena od strane ovlašćenih policijskih službenika Uprave policije CB Budva prilikom pregleda navedenog vozila, a ista je bila namijenjena daljoj neovlašćenoj prodaji,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36, 36a, 42, 45 i 46. st. 1 tač. 3., Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju od 6 (šest) mjeseci, koja kazna će se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Zavodu za izvršenje krivičnih sankcija.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u ukupnoj količini od 241,49 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice u budžet Crne Gore na broj 832-7113-04, na ime troškova branioca po službenoj dužnosti, uplati iznos od 786,50 eura, da na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 149/18 od 14.09.2018. godine, optuženom Z. I. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 25.04.2019. godine, Više Državno tužilaštvo dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 28.05.2019.godine, sud je pročitao dokaze predložene optužnicom i to: Služenu zabilješku Ministarstva unutrašnjih poslova - Uprave policije Odsjeka za borbu protiv droge - Grupa V, broj 240/18-3-647 od 14.08.2018. godine, potvrdu o privremeno oduzetim predmetima Ministarstva unutrašnjih poslova - Uprave policije - SKP - Odsjeka za borbu protiv droge - Grupe V, broj 240/18-3-648 od 14.08.2018. godine, na ime optuženog Z. I., Izvještaj Forenzičkog centra Danilovgrad o hemijskom vještačenju br. 3641/18 od 03.09.2018. godine i izvršio uvid u fotodokumentaciju koja je sastvni dio izjveštaja, pročitao Zapisnik Kt.(sp)br. 75/19, Zapisnik o pregovaranju Kt.(sp) br. 75/19 i Sporazum o priznanju krivice Kt.(sp)br.75/19 svi od 25.04.2019. godine i izvod iz kaznene evidencije Ministarstva pravde Crne Gore broj 05/2-72-12801/18 od 22.11.2018. godine, na ime optuženog Z. I..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, koju će optuženi izdržavati u prostorijama za stanovanje, shodno čl. 36a Krivičnog zakonika Crne Gore, srazmjerna stepenu krivice optuženog i težini počinjenog krivičnih djela, a posebno kada se ima u vidu izraženo iskreno kajanje i prihvatanje krivice za izvršeno krivično djelo, raniji život optuženog, odnosno neosuđivanost,a što je sud utvrdio iz Izvoda iz kaznene evidencije za optuženog, te posebno njegovo teško zdravstveno stanje, obzirom da se radi o licu koji boluje od hronične bolesti bubrega, iz kog razloga je primoran da redovno odlazi na hemodijalizu i pored transplatacije bubrega koju je imao u prošlosti, a koje okolnosti u svojoj ukupnosti po ocjeni suda predstavljaju naročito olakšavajuće okolnosti, koje opravdavaju ublažavanje kazne optuženom ispod zakonom propisanog minimuma za predmetno krivično djelo, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta opojne droge marihuane u ukupnoj količini od 241,49 grama, koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, i to na ime nagrade braniocu po službenoj dužnosti iznos od 786,50 eura i na ime paušala iznos od 100,00€, sve u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 28.05.2019.godine
Zapisničar S U D I J A
Novčić Slobodanka,s.r Tabaš Predrag
DN-a, po primjerak:

- VDT Podgorica,
- Optuženom,
- Braniocu optuženog,
- A/A