K. br. 166/13
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće namještenika suda Draginje Bošković, kao zapisničara, rješavajući po optužnici punomoćnika oštećenog kao tužioca, od 24. 06. 2013, godine, podnijetoj protiv okrivljenog M. Š.e iz Bijelog Polja, zbog krivičnog djela prevara iz čl. 244 st. 3 Krivičnog zakonika, nakon održanog usmenog, glavnog i javnog pretresa u prisustvu punomoćnika oštećenog kao tužioca adv L. B., okrivljenog M. Š.e i njegovog branioca adv. Č.V., donio je i objavio, dana 11. 02. 2014. godine,

P R E S U D U
Okrivljeni M. Š.A, od oca M. i majke N., rođene Z., rođen 04. 02. 1962. godine u Bijelom Polju, sa prebivalištem u mjestu rođenja, ul. Muha Dizdarevića br. .., oženjen, otac troje djece, završio SSS, državljanin CG, srednjeg imovnog stanja, osuđivan,
-na osnovu čl. 373 st. 1 tač. 2 Zakonika o krivičnom postupku,
OSLOBAĐA SE OD OPTUŽBE
- Kojom je predstavljeno da je:

-Neutvrđenog dana u periodu od 17. 11. 2008 godine do 15. 12. 2009 godine u namjeri da sebi pribavi protivpravnu imovinsku korist, doveo u zabludu oštećeno preduzeće DOO "M.", lažnim prikazivanjem činjenica da je objekat koji se nalazi na kat. parceli broj 77 podbroj 24 i 25 upisan u PL br. ... KO-Nedakusi u vlasništvu Agencije za pružanje usluga zaštite lica i imovine "S. G.. S." DOO, čime je doveo u zabludu oštećenog i time ga naveo da sa preduzećem imovine "S. G.. S." DOO zaključi ugovor o izvođenju građevinskih radova, da bi po tom ugovoru, na tom objektu oštećeni, na štetu svoje imovine, izvršio izgradnju termo fasade, izgradnju i ugradnju obloga zida i plafona, gips kartonskim pločama "Knauf", sa konstrukcijom i izolacijom, čime je pribavio protivpravnu imovinsku korist u iznosu od 23.307,89 €,
-čime bi izvršio krivično djelo prevara iz čl. 244 st. 3 Krivičnog zakonika Crne Gore,
-jer nije dokazano da je izvršio krivično djelo koje mu je stavljeno na teret.

Troškovi krivičnog postupka padaju na teret budžeta CG.

Punomoćnik oštećenog sa za ostvarivanje imovinsko pravnog zahtjeva upućuje na parnični postupak. .

O b r a z l o ž e n j e
Optužnicom oštećenog kao tužioca, od 24. 06. 2013. godine, okrivljenom M. Š.i stavljeno je na teret izvršenje krivičnog djela prevara iz čl. 244 st. 3 Krivičnog zakonika CG.

Glavni pretres je održan i zaključen u prisustvu punomoćnika oštećenog kao tužioca adv. L. B., okrivljenog M. Š.e i njegovog branioca adv. Č. V..

Punomoćnik oštećenog kao tužioca u završnoj riječi je naveo da ostaje pri podnijetoj optužnici jer je iz izvedenih dokaza utvrđeno da je okrivljeni počinio krivično djelo koje mu je stavljeno na teret. Predložio je sudu da ga oglasi krivim i osudi na kaznu po zakonu a postavio je i imovinsko-pravni zahtjev u iznosu od 23.307,89 eura.

Okrivljeni M. Š.a, izjasnio se da ne priznaje izvršenje krivičnog djela stavljenog mu na teret a u odbrani je u bitnom naveo da je izvršni direktor firme DOO "S.-G. S." od njenog osnivanja. Tačno je da je, kao izvršni direktor ove firme, potpisao ugovor sa DOO "M." o izvođenju građevinsko-zanatskih radova 17. 11. 2008. godine, s tim što je izvođač radova i prije nego su potpisali ugovor, započeo sa izvođenjem radova na ovom objektu, pa je sa računa preduzeća "S.-G. S.", na žiro račun DOO "M." uplaćen iznos od 6.000,00 eura, dana 29. 07. 2008. godine, a zatim dana 28. 10. 2008. godine, uplaćen je iznos od 2.429,16 eura, takođe sa računa firme "S.-G. S." na račun DOO "M.". On-okrivljeni je od "Hipo-Alpe -Adria" banke dobio krdit za građenje predmetnog objekta dana 22. 07. 2008. godine. Kazao je da nije imao bilo kakvu prevarnu namjeru, prema preduzeću DOO "M." i firma DOO "S.-G. S." je blokirana dana 17. 07. 2009. godine, odnosno na dan kada su potpisali ugovor, tj. 17. 11. 2008. godine nije bila u blokadi. Razlog nepostupanja po ugovoru je taj što i preduzeću DOO "S.-G. S." njegovi dužnici nijesu izmirivali obaveze pa je firma došla u blokadu i tešku ekonomsku situaciju. Smatra da je razlog podnošenja prvo krivične prijave Tužiocu, koja je odbačena, kao i optužnice, taj što je preduzeće DOO "M." svojevremeno kod Privrednog suda predalo predlog za izvršenje na osnovu vjerodostojne isprave protiv izvršnog dužnika DOO "S. G. S." , pa kako naplata nije uspjela prinudnim putem izvršni povjerilac DOO "M." je povukao predlog, a zatim je podnio parničnu tužbu protiv njega kao fizičkog lica, u kom sporu nije uspio zbog nedostatka pasivne legitimacije, pa je zatim ponovo kod Privrednog suda podnio predlog za izvršenje koji je i dalje u proceduri kod Privrednog suda u B.Polju. Nakon svega ovoga ovlašćeni predstavnici DOO "M." su, početkom 2013. godine, policiji podnijeli krivičnu prijavu, a Tužilaštvo u B.Polju je istu odbacilo. Dakle, u konkretnom slučaju radi se o poslovnom odnosu između dvije firme a kod njega-okrivljenog nije bilo nikakve prevarne namjere i sve što je radio, radio je u skladu sa ovlašćenjima kao izvršni direktor a razlog neizmirivanja obaveza preduzeća DOO "S. G. S." je taj što je preduzeće zapalo u finansijske probleme. Kazao je još da je vlasnik objekta koji je sagrađen na parceli broj 77 podbroj 25 i 24 upisanoj u PL broj ... KO-Nedakusi. Takođe, kao izvršni direktor DOO "S. G. S.", dana 08. 03. 2010. godine, potpisao je sa predstavnikom DOO "M." sporazum o plaćanju kojim je definisana visina duga i dinamika izmirenja obaveze, s tim što misli da je u vrijeme potpisivanja ovog sporazuma preduzeće DOO "S. G. S." bilo u blokadi. Dodao je i da firma DOO "S. G. S." ne osporava dugovanje prema firmi DOO "M." pa je u tom smislu potpisan sporazum dana 08. 03. 2010. godine. Kazao je još i da je ukupna vrijednost radova koje je preduzeće DOO "M." trebalo da izvrši na objektu, iznosila oko 34-35.000,00 eura, a preduzeće DOO "S.-G. S." je do sada isplatilo po tom osnovu iznos od oko 9.000,00 eura, s tim što preduzeće DOO "M." nije izvršilo sve ugovorene radove, pa su došli do sporazuma da preduzeće DOO "S. G. S." za izvršene radove duguje preduzeću DOO "M." još iznos od 23.307,89 eura.

U završnoj riječi okrivljeni M. Š.a prihvatio je završnu riječ svog branioca adv. Č. V.a koji je u istoj naveo, da je tokom dokaznog postupka jedino dokazano da su se Agenciija "S." i DOO "M." nalazili u građansko-pravnom odnosu a po ugovoru o izvođenju građevinskih radova. Kazao je da okrivljeni ničim nije doveo u zabludu oštećenog, jer okolnosti koje tužilac ističe predstavljaju podatke dostupne javnosti, pa su mu te okolnosti mogle biti poznate za slučaj da ih je smatrao odlučujućim za zaključivanje ugovora. U prilog činjenici da to nije bila odlučna činjenica za zaključenje ugovora govori upravo činjenica da tužilac prilikom zaključenja ugovora nijednom riječju nije pomenuo to pitanje. Predložio je sudu da okrivljenog M. Š.u oslobodi od optužbe. Okrivljeni je u završnoj riječi dalje dodao, da se u konkretnom slučaju radilo o privrednom odnosu između dva pravna lica i po tom osnovu Agencija "S." je kod Privrednog suda prihvatila blokadu računa na iznos potraživanja preduzeća DOO "M.". Kazao je da nikakvih prevarnih namjera nije imao prije zaključenja ugovora i u toku poslovnog odnosa sa preduzećem DOO "M.".

Radi utvrđivanja odlučnih činjenica i krivično pravne odgovornosti okrivljenog sud je u dokaznom postupku izveo dokaze: saslušao u svojstvu svjedoka M. M.a i M. Ulviju; pročitao ugovor o izvođenju građevinsko-zanatskih radova od 17. 11. 2008. godine; sporazum o plaćanju od 08. 03. 2010. godine; izvršio uvid u spise predmeta ODT-a u B.Polju Kt. br. 283/12; izvršio uvid u spise predmeta Privrednog suda u Bijelom Polju Iv. br. 262/12; pročitao dopis Centralne banke CG od 23. 12. 2013. godine i izvršio uvid u izvod iz kaznene evidencije na ime okrivljenog.

Sud je cijenio iskaz svjedoka M. M.a, koji u svom iskazu u bitnom navodi da je izvršni direktor preduzeća DOO "M.", u vrijeme kada je potpisan ugovor sa DOO "S. G. S.", bio njegov sada pok. otac I. M., tako da je on potpisao ugovor sa preduzećem DOO "S. G. S.". Koliko je njemu poznato preduzeće DOO "M." je izvodilo radove na objektu shodno potpisanom ugovoru. Poznato mu je i da je DOO "S. G. S." kod DOO "M." prije 17. 11. 2008. godine kupovalo određenu robu i sjeća se da se jednom radilo o laminatu koji je isporučen dijelom u Bijelom Polju a dijelom u Podgorici i za ovu robu je DOO "S. G. S." isplatilo iznos od oko 2.000,00 eura, a poznato mu je da je preduzeću DOO "S. G. S." isporučivana i druga roba u toku izvođenja radova na objektu a radilo se o robi koja je korištena za opremanje restorana u sklopu objekta. Ova roba preduzeću DOO "M." nije plaćena. Što se tiče cijene za građevinske radove koje je preduzeće DOO "M." izvodilo na objektu, po tom osnovu je samo plaćen avans što je bio uslov da bi započeli radove na građenju objekta. Dalje je naveo da preduzeće DOO "S. G. S." duguje preduzeću DOO "M." iznos od 23.307,89 eura, a ovaj iznos se ne tiče samo cijene za izvedene radove na objektu, shodno ugovoru od 17. 11. 2008. godine, već i drugih obaveza po osnovu preuzete robe od DOO "M.". Preduzeće DOO "S. G. S." izvršilo uplatu od 6.000,00 eura po osnovu avansa za izvođenje radova, a što se desilo nakon što je potpisan ugovor od 17. 11. 2008. godine.

Sud je cijenio iskaz svjedoka M. Ulvije, koji u bitnom navodi da je vlasnik i osnivač firme "M." DOO sa sjedištem u Prijepolju koja je osnovana 2002. godine. U 2005. godini osnovao je firmu u Bijelom Polju "M." DOO sa sjedištem u Bijelom Polju. Za izvršnog direktora firme "M." DOO u Bijelom Polju imenovan je sada pok. M. I.. Sredinom 2008. godine, obaviješten je od sada pok. M. I.a da ima u izgledu ozbiljan posao a koji bi se ticao izvođenje radova na objektu Agencije "Sekyuriti G. S.". On je tim povodom došao u Bijelo Polje i na sastanku kome su prisustvovali sada pok. M. Ibranim, Š.a M. koji se predstavio kao vlasnik i izvršni direktor Agencije "Sekyriti G. S.", pregovarali su oko izvođenja radova na tom objektu. Tada su svi zajedno otišli na lice mjesta i on je vidio objekat koji je bio u izgradnji i M. Š.a mu je kazao da se radi o objektu vlasništvo Agencije "S.". Š.a M. mu je predočio da mu se žuri da završi radove, kako bi objekat stavio u funkciju a predočio mu da očekuje da će dobiti nekakav kredit iz kojih sredstava bi vršio plaćanje. Tadašnji izvršni direktor, sada pok. M. I., mu je kazao da se radi o ozbiljnom čovjeku i privredniku, pa on nije sumnjao da bilo šta neće biti kako se dogovore. Postigli su dogovor da firma DOO "M." pošalje stručno lice, koje bi procijenilo i utvrdilo obim radova, nakon čega bi sastavili ponudu a ovog puta su razgovarali samo o gips-kartonskim radovima, odnosno pregradama koji bi se radovi izvodili u unutrašnjosti objekta a samo u najavi su razgovarali o kasnijim radovima na izradi fasade. Nakon što su sačinili ponudu, M. je prihvatio datu ponudu i dana 29. 07. 2008. godine, su zaključili ugovor o izvođenju radova. Istog tog dana, dakle, 29. 07. 2008. godine, sa računa Agencije "S." na račun DOO "M." Bijelo Polje plaćen je iznos od 6.000,00 eura na ime avansa predviđenog ugovorom koji su prethodno potpisali. Nekolika dana nakon zaključivanja ugovora radnici preduzeća DOO "M." Bijelo Polje započeli su radove na objektu, odnosno gipsano-kartonske radove u unutrašnjosti. Ugovorom je bilo predviđeno da se uplati od predračunske vrijednosti radova koja je ugovorom predviđena na 13.040,00 eura, a ugovorom je bilo previđeno i da se preostali novčani iznos uplati u roku od 5 dana, po završetku radova. Kada su gipsano-kartonski radovi završeni ispostavljen je račun Agenciji "S.", koji nije plaćen u ostavljenom roku. Kontaktirali su M. Š.u i uvijek su dobijali uvjeravanja da će to biti brzo i da mu kredit još nije odobren. Dana 17. 11. 2008. godine, zaključen je novi ugovor između DOO "M." Bijelo Polje i Agencije "S." a ovog puta predmet ugovora je bio izvođenje radova termo-fasade na tom objektu. Novi ugovor su zaključili bez obzira što im nije bila isplaćena cijena po prethodnom ugovoru jer su računali da će završetkom objekta i stavljanjem u funkciju istog, doći do brže naplate potraživanja, jer bi objekat radio. Osim toga radilo se i o objektu većih dimenzija, što je uticalo na odluku da potpišu i novi ugovor, prije nego je ispunjen prethodni, a radilo se i o kraju građevinske sezone pa su potpisali i novi ugovor kako bi realizovali postavljanje termo-fasade i kako bi objekat mogao početi sa radom. Ugovorom od 17. 11. 2008. godine bilo je predviđeno da je predračunska vrijednost radova na izgradnji termo-fasade, iznosila 9.770,00 eura, a istim ugovorom je bilo predviđeno da Agencija "S." uplati 1/3 (jednu trećinu) cijene u gotovu, po dopremanju materijala na gradilište, a ostatak do početka februara mjeseca 2009. godine. Š.a M. je, kao izvršni direktor Agencije "S.," uplatio gotovinski 1.500,00 eura, na ime avansa, o čemu mu je izdata priznanica, a obećao je i da će ostatak avansa koji je trebao da iznosi približno 3.300,00 eura, uplatiti narednih dana. Firma DOO "M." Bijelo Polje je počela sa izvođenjem termo-fasadnih radova. Nakon završetka radova isti su primljeni od strane investitora, istom je ispostavljen račun, ovog puta po osnovu ugovora od 17. 11. 2008. godine, koji je iznosio 15.188,91 €, odnosno sa odbitkom uplaćenog avansa 1.500,00 €, ostalo je za uplatu 13.690,00€, koji još uvijek nije isplaćen. Tokom cijele 2009. godine u komunikaciji sa M. Š.om dobijali su uvjeravanja da će računi biti plaćeni, što nije učinjeno. Prilikom potpisivanja ugovora sa M. Š.om nijesu tražili nikakve garancije radi obezbjeđenja da će cijena biti plaćena. On-svjedok tek u 2010. godini dobija informaciju da zapravo objekat na kome su izvodili radove, kao i zemljište na kome je objekat, se ne vodi na Agenciju "S." već na Š.u M.a kao fizičko lice i da banka "Hipo-Alpe Adria" ima uknjiženu hipoteku na tom objektu, kada zapravo on-svjedok postaje svjestan da će naplata ići otežano, zbog činjenice da objekat nije vlasništvo Agencije, već fizičkog lica M. Š.e a prethodno mu je M. predočio da je objekat vlasništvo Agencije. On-svjedok početkom 2010. godine predlaže Š.i M.u da sačine sporazum o plaćanju duga koji su i potpisali, dana 08. 03. 2010. godine u Bijelom Polju. U preambuli sporazuma su konstatovali da su potpisnici sporazuma DOO "M." Bijelo Polje, čiji je izvršni direktor tada bio sada pok. M. I., u daljem teksu povjerilac i fizičko lice Š.a M. iz Bijelog Polja, s tim što iza svog potpisa stavlja pečat Agencije "S.". Ni po ovom sporazumu se nijesu se mogli naplatiti obzirom da je u parničnom predmetu P. br. 1231/2010 M. Š.a istakao da je on sporazum potpisao u ime Agencije "S." a ne kao fizičko lice, čime je DOO "M." doveden u zabludu, i čime mu je pričinjena šteta, jer im je predstavljano da je objekat vlasništvo Agencije "S." a ispostavilo se da je zapravo vlasništvo fizičkog lica M. Š.e. Firma DOO "M." je u postupku pred Privrednim sudom u Bijelom Polju tužila firmu Agencija "S." , vezano za radove koje je prethodno opisao, i u tom sporu su uspjeli, tako da imaju izvršnu presudu, međutim, u vrijeme kada je donijeta presuda Privrednog suda račun Agencije "S." je bio u blokadi, tako da po presudi Privrednog suda se nijesu uspjeli naplatiti. Dalje je naveo da on nije, kao ni zaposleni u firmi DOO "M." tražili podatke o vlasništvu objekta, niti su vršili uvid u javne knjige, jer su vjerovali M.u da su tačne činjenice koje im je iznio, odnosno da je objekat vlasništvo Agencije "S.". Dalje je naveo da nijesu postavili uslov prilikom pregovora sa M. Š.om da eventualno neće vršiti izvođenje radova u koliko objekat nije vlasnitšvo Agencije "S.". Oba ugovora je firma DOO "M." zaključila sa Agencijom "S.". Sporazum o plaćanju on-svjedok je lično osmislio, upravo svjestan da može doći oko problema oko naplate i isti sporazum je potpisao M. Š.a i u njegovom prisustvu je otisnuo pečat Agencije "S." na šta on-svjedok u tom trenutku nije reagovao plašeći se da ne izazove reakciju kod okrivljenog, te da on-okrivljeni zbog toga ne odustane od potpisivanja ovog sporazuma.

Kazao je još da je tačno da mu je M. Š.a nudio, na ime isplate duga terensko vozilo marke "Mercedes ML" na šta on-svjedok nije pristao jer ga to vozilo nije interesovalo, odnosno isplata duga na taj nači, već ga je interesovala isplata duga u kešu, a imao je i nekakvih informacija neprovjerenih da je moguće da je ovo auto sporno, s tim što ga isto ne bi zanimalo i da je potpuno legalno.

Iz ugovora o izvođenju građevinsko-zanatskih radova od 17. 11. 2008. godine proizilazi da je zaključen između DOO "M." Bijelo Polje, kao izvođača radova i DOO "S." Sekyrity G.. Bijelo Polje. Predmet ugovora je izrada i ugradnja termo fasade od fasadnog stiropora "Austroterm" 8cm, sa ugradnjom akrilne fasade B plast u boji naknadno, izrada i ugradnja termo izolacije sa stiroporom D2 cm i kulirom i izrada i ugradnja termo fasade sa stiroporom D2cm i akrilnom fasadom na terasi. U članu 5 predmetnog ugovora predviđeno je da se plaćanje radova vrši na način da se 1/3 u gotovini isplati od opremanja materijala a ostatak do početka februara 2009. godine.

Iz sporazuma o plaćanju od 08. 03. 2010. godine proizilazi da su ga zaključili DOO "M." Bijelo Polje, kao povjerilac i Š.a M. iz Bijelog Polja, kao dužnik. U sporazumu je konstatovano da dužnik duguje povjeriocu iznos od 25.054,74 eura a što se odnosi na isporučenu robu i izvedene radove po računima počev od 07. 11. 2008. godine pa do 15. 12. 2009. godine, odnosno ukupno 10 računa. U članu 3 predmetnog sporazuma predviđena je dinamika izmirenja duga po predmetnom sporazumu, a u potpisu na strani dužnika stoji svojeručni potpis Š.M. i otisnuti pečat Agencije za zaštitu lica i imovine "S." a na strani povjerioca stoji svojeručni potpis M. I. i otisnuti pečat DOO "M." Bijelo Polje.

Uvidom u spise predmeta ODT-a u B.Polju Kt. br. 283/12 proizilazi da je Osnovnom državnom tužilaštvu u Bijelom Polju, dana 22. 08. 2012. godine, bila podnijeta prijava protiv M. Š.e, zbog krivičnog djela prevara iz čl. 244 st. 3 KZ CG, u sticaju sa krivičnim djelom zloupotreba položaja iz čl. 416 st. 2 u vezi st. 1 KZ CG. Takođe je utvrđeno da je Osnovno državno tužilaštvo u Bijelom Polju rješenjem Kt. br. 283/12 od 16. 05. 2013. godine, odbacilo predmetnu krivičnu prijavu.

Uvidom u spise predmeta Privrednog suda u Bijelom Polju Iv. br. 262/12 proizilazi da je Privrednom sudu u Bijelom Polju, izvršni povjerilac DOO "M." Bijelo Polje, podnio predlog za izvršenje protiv izvršnog dužnika Agencije za pružanje usluga zaštite lica i imovine "S. G.. S." DOO Bijelo Polje, radi naplate duga u iznosu od 25.054,74 eura, a po osnovu pravosnažne i izvršne presude Privrednog suda u Bijelom Polju P. br. 207/11 od 17. 01. 2012. godine.

Iz dopisa Centralne banke CG od 23. 12. 2013. godine proizilazi da je račun pravnog lica DOO "S. G.. S." iz Bijelog Polja u neprekidnoj blokadi od 17. 07. 2009. godine do dana izdavanja predmetne potvrde. Račun ovog preduzeća je na dan 23. 12. 2013. godine blokiran za iznos od 273.171,38 eura.

Uvidom u izvod iz kaznene evidencije na ime okrivljenog utvrđeno je da je isti ranije osuđivan.

Nakon sprovedenog dokaznog postupka, ocjene navoda iz podnijetog, optuženja, te svih izvedenih dokaza, cijeneći svaki dokaz pojedinačno i u sklopu jedan sa drugim sud je donio odluku kojom je okrivljenog M. Š.u oslobodio od optužbe, iz sledećih razloga.

Naime, okrivljeni ne spori da je izvršni direktor firme "S. G.. S.", te da je sa preduzećem DOO "M." zaključio ugovor o izvođenju građevinsko-zanatskih radova, dana 17. 11. 2008. godine. Okrivljeni ne spori ni iznos duga prema preduzeću DOO "M.". Međutim, navodi da nije prevarno postupao prilikom zaključenja ugovora sa firmom DOO "M.", već da je uzrok neplaćanja dugovanja taj što je njegovo preduzeće zapalo u probleme, kako navodi, zbog neizmirenja dugova njegovih dužnika. Imajući u vidu obilježja predmetnog krivičnog djela, odnosno lažnog prikazivanja činjenica ili prikrivanje istih sa ciljem dovođenja drugog u zabludu, sa namjerom da ga navede da na štetu svoje ili tuđe imovine nešto učini ili ne učini, te kod opisa sadržanog u optužnici oštećenog kao tužioca, da je okrivljeni lažno prikazao činjenicu da je objekat na parceli broj 77 podbroj 24 i 25 upisan u PL ... KO-Nedakusi, vlasništvo Agencije za pružanje usluga zaštite lica i imovine "S. G. S.", te da je tim navodima doveo u zabludu oštećenog i naveo ga da zaključi ugovor o izvođenju građevinskih radova, to po ocjeni ovog suda izvedenim dokazima nije dokazano da je okrivljeni oštećenom lažno prikazao činjenice i time ga naveo da zaključe ugovor.

Naime, kako iz dopisa CBCG proizilazi preduzeće "S. G.. S." je u neprekidnoj blokadi počev od 17. 07. 2009. godine, pa proizilazi da u vrijeme kada je zaključen ugovor, tj. dana 17. 11. 2008. godine, preduzeće "S. G.. S." nije bilo u blokadi. Analizirajući sami ugovor o izvođenju građevinsko-zanatskih radova od 17. 11. 2008. godine, u istom nijesu sadržana bilo kakva sredstva obezbjeđenja, niti se kao posebno sredstvo obezbjeđenja pominje predmetni objekat ili parcela pod tim objektom. Kod ovakvog stanja stvari a pri tom imajući u vidu i iskaz svjedoka M. Ulvije i M. M.a, proizilazi da prije zaključenja ugovora, izvođaču radova, odnosno preduzeću DOO "M.", nije predočavana činjenica o tome ko je zapravo vlasnik predmetnog objekta, tj. da li preduzeće DOO "S. G.. S." ili fizičko lice M. Š.a. Osim toga, svjedok M. Ulvija u svom iskazu navodi da se prije zaključivanja ugovora raspitivao o ličnosti okrivljenog, te u tom dijelu ne navodi da se eventualno lično od okrivljenog upoznao o tome ko je vlasnik predmetnog objekta, pa proizilazi da je ovom svjedoku a kao osnivaču preduzeća DOO "M." Bijelo Polje, bila bitna ličnost lica sa kojim posluje, a ne činjenice koje navode u optuženju, tj. vlasništvo nad predmetnim objektom.

Nesporno je utvrđeno da je sa žiro računa preduzeća okrivljenog, izvođaču radova preduzeću DOO "M.", uplaćen dio sredstava a nesporno je i da je preduzeće DOO "S. G.. S." ostalo dužno preduzeću DOO "M." određeni novčani iznos, a što je bilo i predmet postupka pred Privrednim sudom u Bijelom Polju, pa je u tom postupku i donijeta odgovarajuća sudska odluka, nakon čije pravosnažnosti se išlo u postupak izvršenja. Osim toga, okrivljeni je sa predstavnikom preduzeća DOO "M.", dana 08. 03. 2013. godine, potpisao sporazum o plaćanju. Sve ove činjenice ukazuju da okrivljeni ne spori, niti osnov duga, niti iznos duga prema preduzeću DOO "M.", već navodi da razlog neizmirivanja obaveza, nije navodna prevarna namjera, već problemi u poslovanju preduzeća DOO "S. G.. S.", što prihvata i ovaj sud. Naime, iz dopisa CBCG proizilazi da je žiro račun preduzeća DOO "S. G.. S." na dan 23. 12. 2013. godine, blokiran na iznos od 273.171,38 eura, pa proizilazi da ovo preduzeće ne duguje samo preduzeću DOO "M.", već i drugim povjeriocima, što upućuje na zaključak da je predmetno preduzeće u finansijskim problemima.

Dakle, nijednim izvedenim dokazom nije, na nesumnjiv način, utvrđeno da je okrivljeni prikazivanjem lažnih činjenica doveo u zabludu predstavnike oštećenog preduzeća DOO "M." da predmetne građevinske radove izvrše na svoju štetu, a sa namjerom da za sebe pribavi protivpravnu imovinsku korist i na taj način izvrši krivično djelo stavljeno mu na teret.

Shodno čl. 230. Zkp-a, sud je donio odluku da troškovi postupka, padaju na teret budžetskih sredstava suda.

Shodno čl. 239 sud je punomoćnika oštećenog, radi ostvarivanja imovinsko-pravnog zahtjeva, uputio na parnični postupak
OSNOVNI SUD U BIJELOM POLJU

Dana 11. 02. 2014. godine
Zapisničar, S u d i j a,
Draginja Bošković Ivan Adamović