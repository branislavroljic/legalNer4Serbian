K. br. 13/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog Ž. T., zbog krivičnog djela napad na službeno lice u vršenju službene dužnosti iz čl. 376 st. 3 u vezi sa st. 1 Krivičnog zakonika Crne Gore u sticaju sa krivičnim djelom nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 21.10.2021. godine, donio je
P R E S U D U
Okrivljeni: Ž. T., JMB xxxxxxxxxxxxx, od oca T. i majke K., rođene M., rođen xx.xx.19xx. godine u Podgorici, sa prebivalištem u Podgorici - Ul. V. M. P. br. xxx, državljanin Crne Gore, razumije crnogorski jezik, koji je i njegov jezik, nezaposlen, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 22. novembra 2020. godine, oko 22.00 časa, u Ul. Marka Mašanovića, u Podgorici, svjestan svojih djela čija je izvršenja htio i znajući da su ista zabranjena, nije postupao po naredbi kojom se određuje mjera za suzbijanje ili sprečavanje opasne zarazne bolesti, na način što je suprotno Naredbi za preduzimanje privremenih mjera za sprečavanje unošenja u zemlju, suzbijanje i sprečavanje novog koronavirusa (Službeni list Crne Gore broj 110/20 od 14.11.2020. godine), kojom se zabranjuje izlazak iz objekata za stanovanje od 21.00 do 05.00 časova narednog dana, bio na javnom mjestu upravljajući vozilom marke "Volkswagen" reg. oznaka PG AS xxx, u čemu je zatečen od strane službenika policije, ali se nije zaustavio na njihove pokušaje da ga zaustave, već je vozilom pošao i parkirao se u dvorište porodične kuće, gdje je napao službeno lice - ovlašćenog službenika Uprave policije u vršenju poslova javne bezbjednosti, na način što je, nakon što je ovlašćeni policijski službenik - oštećeni M. I. preduzeo službenu radnju utvrđivanja identiteta okrivljenog, uhvatio ga za rukave od uniforme i gurao od sebe, a zatim sa drvom za ogrijev gađao u pravcu oštećenog, a potom ušao u kuću iz koje nije htio da izađe,
- čime je izvršio krivično djelo napad na službeno lice u vršenju službene dužnosti iz čl. 376 st. 3 u vezi sa st. 1 Krivičnog zakonika Crne Gore u sticaju sa krivičnim djelom nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa sud okrivljenom zbog navedenih krivičnih djela primjenom čl. 4 st. 2, čl. 42 st. 1, čl. 48 st. 1 Krivičnog zakonika Crne Gore predhodno utvrđuje:

- za krivično djelo napad na službeno lice u vršenju službene dužnosti iz čl. 376 st. 3 u vezi sa st. 1 Krivičnog zakonika Crne Gore kaznu zatvora u trajanju od 6 (šest) mjeseci,
- za krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore kaznu zatvora u trajanju od 2 (dva) mjeseca.

Nakon čega sud primjenom čl. 48 st. 2, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku, okrivljenom izriče
USLOVNU OSUDU

Kojom mu utvrđuje jedinstvenu kaznu zatvora u trajanju od 7 (sedam) mjeseci i istovremeno određuje da se ona neće izvršiti, ako okrivljeni u roku od 1 (jedne) godine i 6 (šest) mjeseci po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 129,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom Ž. T. je optužnim predlogom Osnovnog državnog tužilaštva u Podgorici Kt. br. 1709/20 od 13.01.2021. godine stavljeno na teret krivično djelo napad na službeno lice u vršenju službene dužnosti iz čl. 376 st. 3 u vezi sa st. 1 Krivičnog zakonika Crne Gore u sticaju sa krivičnim djelom nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 21.10.2021. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni Ž. T. u vrijeme, mjestu i na način opisan u izreci ove presude učinio krivično djelo napad na službeno lice u vršenju službene dužnosti iz čl. 376 st. 3 u vezi sa st. 1 Krivičnog zakonika Crne Gore u sticaju sa krivičnim djelom nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno činjenicu da se radi o licu lošeg imovnog stanja, koje se brine o staroj i bolesnoj majci koja je korisnik prava na dodatak za njegu i pomoć kod Centra za socijalni rad, njegov raniji život i s tim u vezi neosuđivanost, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka, te iskreno kajanje, a s tim u vezi i stav oštećenog koji se nije pridružio krivičnom gonjenju, dok otežavajućih okolnosti nije bilo.

Na osnovu čl. 226 i čl. 229 Zakonika o krivičnom postupku, sud je obavezao okrivljenog da na ime troškova krivičnog postupka plati ukupan iznos od 129,00 €, od čega na ime troškova medicinskog vještačenja iznos od 99,00 € i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 21.10.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja
ZAPISNIČARKA S U D I J A
Edina Kraja Rade Ćetković
Dn-a: Po primjerak presude dostaviti:

- ODT Podgorica,
- Okrivljenom,
- Braniocu okrivljenog,
- Oštećenom,
- a/a.

Postupljeno dana ________________
Namještenik suda ________________