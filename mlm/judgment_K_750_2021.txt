K. br. 750/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog M. D., zbog krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore, nakon javnog glavnog pretresa održanog 02.12.2021. godine, u prisustvu zastupnice optužbe A. R. savjetnice u Osnovnom državnom tužilaštvu u Podgorici i okrivljenog, istog dana izrekao je i objavio
P R E S U D U
Okrivljeni: M. D., JMB ..., od oca M. i majke M., rođene D., rođen ... ... ... godine u P., sa prebivalištem u D. - ... br ... , državljanin Crne Gore, razumije crnogorski jezik, koji je i njegov jezik, rukovalac teških građevinskih mašina, oženjen, otac troje djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 12.02.2020. godine, oko 14.30 časova na magistralnom putu P. - T., u mjestu Karabuško Polje, ne pridržavajući se saobraćajnog propisa iz čl. 76 Zakona o bezbjednosti saobraćaja na putevima, ugrozio saobraćaj i doveo u opasnost život i tijelo ljudi, na način što, upravljajući putničkim motornim vozilom marke VW "Passat" reg. oznaka DG ... ... iz pravca Tuzi u pravcu Podgorice, nije držao potrebno odstojanje od vozila "Opel Zafira" reg. oznaka TZ AC 284 kojim je upravljao R. E., tako da vozilo može blagovremeno da uspori ili da zaustavi, ako vozilo ispred njega uspori ili se zaustavi, usljed čega je došlo do udara, prednjeg dijela vozila okrivljenog u zadnji dio vozila "Opel Zafira" reg. oznaka TZ ... ..., kojom prilikom su oštećeni R. E. i R. S. - saputnik u vozilu "Opel Zafira" reg. oznaka TZ ... ..., zadobili lake tjelesne povrede, i to oštećeni R. E. u vidu oguljotine u predjelu prvog prsta desne šake i istegnuće mekih tkiva vrata, a oštećena R. S. u vidu nagnječenja u desnom jagodičnom predjelu i preloma prvog zuba u prvoj vilici sa desne strane, pri čemu je okrivljeni i u odnosu na osnovno djelo i u odnosu na posljedicu - laku tjelesnu povredu kod oštećenih postupao sa svjesnim nehatom, budući da je bio svjestan da svojim radnjama može učiniti djelo i da kod oštećenih može nastupiti laka tjelesna povreda, ali je olako držao da do toga neće doći,
- čime je izvršio krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se one neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuju se okrivljeni da na ime troškova krivičnog postupka plati 178,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom M. D. je optužnim predlogom Osnovnog državnog tužilaštva u Podgorici Kt. br. 1309/21 od 02.11.2021. godine stavljeno na teret krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore. Zastupnica optužbe je u završnoj riječi ostala pri podnijetom optužnom predlogu i predložila sudu da okrivljenog oglasi krivim i osudi po zakonu.

Okrivljeni M. D. je u odbranu datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, u bitnom saglasno navodeći da je dana 12.02.2020. godine, oko 14.30 časova, upravljao vozilom marke "Passat" registarske oznake DG ... ... i da se kretao desnom kolovoznom trakom iz Tuzi u smjeru Podgorice. U blizini groblja ga je preteklo vozilo "Opel zafira", koje se potom zaustavilo ispred njega, pa je on pokušao da zakoči, ali u tome nije uspio, već je došlo do kontakta prednjeg dijela njegovog vozila i zadnjeg dijela vozila u kojem su se nalazili oštećeni, koji su tom prilikom zadobili povrede. U završnoj riječi je izrazio iskreno kajanje.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE ... od 25.11.2021. godine, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni dana 12.02.2020. godine, oko 14.30 časova na magistralnom putu P. - T., u mjestu Karabuško Polje, ne pridržavajući se saobraćajnog propisa iz čl. 76 Zakona o bezbjednosti saobraćaja na putevima, ugrozio saobraćaj i doveo u opasnost život i tijelo ljudi, na način što upravljajući putničkim motornim vozilom marke VW "Passat" reg. oznaka DG ... ... iz pravca Tuzi u pravcu Podgorice, nije držao potrebno odstojanje od vozila "Opel Zafira" reg. oznaka TZ ... ... kojim je upravljao E. R., tako da vozilo može blagovremeno da uspori ili da zaustavi, ako vozilo ispred njega uspori ili se zaustavi, usljed čega je došlo do udara, prednjeg dijela vozila okrivljenog u zadnji dio vozila "Opel Zafira" reg. oznaka TZ AC 284, kojom prilikom su oštećeni E. R. i S. R. - saputnik u vozilu "Opel Zafira" reg. oznaka TZ AC 284, zadobili lake tjelesne povrede, i to oštećeni E. R. u vidu oguljotine u predjelu prvog prsta desne šake i istegnuće mekih tkiva vrata, a oštećena S. R.u vidu nagnječenja u desnom jagodičnom predjelu i preloma prvog zuba u prvoj vilici sa desne strane.

Okrivljeni se kritičnom prilikom nije pridržavao čl. 76 Zakona o bezbjednosti saobraćaja na putevima, kojim je propisano da vozač mora da drži potrebno odstojanje od vozila koje se kreće ispred njega, tako da može blagovremeno da uspori ili da se zaustavi, ako vozilo ispred njega uspori ili se zaustavi. Usled ovakvog propusta okrivljenog došlo je do sudara između vozila okrivljenog i vozila oštećene.

Cjeneći subjektivni odnos okrivljenog prema izvršenom djelu, sud nalazi da je isti postupao iz nehata, odnosno da je prilikom izvršenja djela bio svjestan da svojom nepropisnom vožnjom, odnosno time što nije držao potrebno odstojanje od vozila koje se kretalo ispred njega, tako da svoje vozilo može blagovremeno da uspori ili zaustavi, ako vozilo ispred njega uspori ili se zaustavi, može ugroziti saobraćaj i dovesti u opasnost život i tijelo ljudi, ali je olako držao da do toga neće doći ili da će to moći spriječiti. Time je u radnjama okrivljenog pored objektivnih ostvaren i subjektivni element bića krivičnog djela ugrožavanje javnog saobraćaja iz čl. 339 st. 3 u vezi st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu odredbe čl. 42 st. 1 Krivičnog zakonika Crne Gore, cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je oženjen, otac troje djece i da je lošeg imovnog stanja, njegovo držanje nakon izvršenog krivičnog djela izraženo kroz potpuno i jasno priznanje i ispoljeno kajanje, te s tim u vezi i stav oštećenih koji se nisu pridružili krivičnom gonjenju, njegov raniji život, odnosno neosuđivanost, koja je utvrđena iz izvoda iz registra kaznenih evidencija Ministarstva pravde, ljudskih i manjinskih prava KE ... od 25.11.2021. godine, dok otežavajućih okolnosti nije bilo. Imajući u vidu navedene olakšavajuće okolnosti, sud je okrivljenom shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela, jer njegova životna dob i raniji život ukazuju da se ne radi o kriminogeno strukturisanoj ličnosti koju je neophodno strože sankcionisati. Time će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati iznos od 178,50 €, od čega iznos od 82,50 € na ime troškova saobraćajnog vještačenja, iznos od 66,00 € na ime troškova medicinskog vještačenja, kao i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 02.12.2021. godine
ZAPISNIČARKA S U D I J A
Edina Kraja,s.r. Rade Ćetković, s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja