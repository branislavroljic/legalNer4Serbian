K. br. 504/17
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje, kao zapisničarke, u krivičnom postupku protiv okrivljenog D. J. zbog krivičnog djela nedozvoljena trgovina iz čl. 248 st. 3 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 12.09.2017. godine donio je
P R E S U D U
Okrivljeni:

D. J., JMB ............., od oca N. i majke I., rođene V., rođen .. ..19.. godine u Pg, sa prebivalištem u T. - selo D. bb, državljanin Crne Gore, razumije crnogorski jezik, koji je i njegov jezik, penzioner, oženjen, otac jednog djeteta, pismen, završio osnovnu školu, lošeg imovnog stanja, osuđivan presudama Okružnog suda u Titogradu K. br. 134/79 od 15.12.1980. godine zbog krivičnog djela teška djela protiv bezbjednosti saobraćaja iz čl. 190 u vezi čl. 185 KZ SRCG (2 godine zatvora), Osnovnog suda u Podgorici K. br. 1553/07 od 24.10.2008. godine zbog krivičnog djela nedozvoljena trgovina iz čl. 284 st. 1 Krivičnog zakonika (uslovna osuda) i Osnovnog suda u Podgorici K. br. 490/17 od 20.07.2017. godine zbog krivičnog djela nedozvoljena trgovina iz čl. 284 st. 3 Krivičnog zakonika Crne Gore (2 mjeseca zatvora), protiv kojeg se ne vodi postupak za drugo krivično djelo.

Kriv je

Što je:

Dana 21.06.2016. godine, u mjestu D. - GO T., u Pg, svjestan svog djela, čije je izvršenje htio i znajući da je njegovo djelo zabranjeno, neovlašćeno kupio robu, čiji je promet ograničen na način što je, neispunjavajući uslove pod kojima se može baviti prometom duvanskim proizvodima na veliko i malo iz čl. 12 i 14 Zakon o duvanu (Sl. list CG br. 48/08 od 11.08.2008. godine, Sl. list CG br. 76/08 od 12.12.2008. godine, Sl. list CG br. 40/11 od 08.08.2011. godine i Sl. list CG 42/15 od 29.07.2015. godine) kupio od NN lica oko 110 kg zapakovanog rezanog duvana i to: 155 pakovanja u bijelom papiru, 29 pakovanja marke "Šeldija", 20 pakovanja marke Taraboš i 18 pakovanja marke "Marlboro" bez dokaza o porijeklu i akciznih markica Crne Gore, a koji rezani duvan je bio namijenjen daljoj prodaji, koji duvan je pronađen istog dana prilikom pretresa pmv marke "Passat" reg. oznaka PG .. ..., vlasništvo okrivljenog, izvršenog od strane službenika Granične policije OGB T.,
- čime je izvršio krivično djelo nedozvoljena trgovina iz čl. 284 st. 3 Krivičnog zakonika Crne Gore,
Pa sud okrivljenog zbog navedenog krivičnog djela primjenom čl. 4 st. 2, čl. 32, čl. 36, čl. 42 st. 1, čl. 45 st. 1 tač. 3 i čl. 46 st. 1 tač. 5 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 2 (dva) mjeseca.

Shodno čl. 75 Krivičnog zakonika Crne Gore, sud okrivljenom izriče
MJERU BEZBIJEDNOSTI
ODUZIMANjE PREDMETA
Oduzima se od okrivljenog 155 pakovanja u bijelom papiru, 29 pakovanja marke "Šeldija", 20 pakovanja marke Taraboš i 18 pakovanja marke "Marlboro", kao predmeti upotrijebljeni u izvršenju krivičnog djela.

Obavezuje se okrivljeni da plati na ime troškova krivičnog postupka iznos od 30,00 € u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 847/16 od 10.07.2017. godine okrivljenom D. J. stavljeno je na teret da je izvršio krivično djelo nedozvoljena trgovina iz čl. 284 st. 3 Krivičnog zakonika Crne Gore.

Nakon podnošenja optužnog predloga sudu, državni tužilac, okrivljeni i njegov branilac su zaključili sporazum o priznanju krivice dana 18.07.2017. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državni tužilac pružio dovoljno dokaza o krivici okrivljenog, te da je okrivljeni D. J.u vrijeme, mjesto i na način opisan u izreci ove presude učinio krivično djelo nedozvoljena trgovina iz čl. 284 st. 3 Krivičnog zakonika Crne Gore za koja ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenio državni tužilac prilikom pregovaranja o visini kazne, i to njegove lične prilike, odnosno činjenicu da se radi o penzioneru koji je lošeg imovnog stanja, porodične prilike, odnosno činjenicu da se radi o oženjenom čovjeku i ocu jednog djeteta, okolnosti pod kojima je djelo izvršeno, odnosno da je okrivljeni krivično djelo izvršio kako bi obezbijedio prihode za izdržavanje porodice, njegov odnos prema izvršenom krivičnom djelu i s tim u vezi njegovo priznanje i izraženo kajanje, dok je kao otežavajuća okolnost cijenjena njegova ranija osuđivanost, pa navedene olakšavajuće okolnosti i po nalaženju ovog suda predstavljaju naročito olakšavajuće okolnosti koje u konkretnom slučaju opravdavaju ublažavanje kazne ispod zakonskog minimuma, jer će se i sa takvom kaznom na okrivljenog, kao lice koje je starije životne dobi, u dovoljnoj mjeri uticati da ubuduće ne čini krivična djela.

Okrivljenom je shodno zaključenom sporazumu i shodno čl. 75 Krivičnog zakonika Crne Gore izrečena mjera bezbijednosti - oduzimanje predmeta, odnosno 155 pakovanja u bijelom papiru, 29 pakovanja marke "Šeldija", 20 pakovanja marke Taraboš i 18 pakovanja marke "Marlboro", jer se radi o predmetima upotrijebljenim u izvršenju krivičnog djela.

Okrivljeni je obavezan da plati troškove krivičnog postupka u iznosu od 30,00 eura, koji se odnosi na ime paušala kao dijela troškova krivičnog postupka, koji je odmjeren prema trajanju i složenosti postupka i imovnom stanju okrivljenog.

Sa izloženog, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 12.09.2017. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja
Po primjerak presude dostaviti:

- ODT Podgorica
- Okrivljenom
- Braniocu okrivljenog
- a/a
Postupljeno dana ________________
Namještenik suda_________________