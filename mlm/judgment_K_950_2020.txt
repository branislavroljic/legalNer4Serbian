K. br. 950/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog D. Đ., zbog krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 23.04.2021. godine, donio je
P R E S U D U
Okrivljeni: D. Đ., JMB xxxxxxxxxxxxx, od oca R. i majke S., rođene A., rođen xx.xx.19xx. godine u Podgorici, sa prebivalištem u Podgorici - B. bb, državljanin Crne Gore, razumije crnogorski jezik, koji je i njegov jezik, konobar, neoženjen, bez djece, pismen, završio srednju školu, lošeg imovnog stanja, osuđivan presudom Osnovnog suda u Podgorici K. br. 1229/12 od 09.04.2012. godine zbog krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika (uslovna osuda), protiv kojeg se ne vodi postupak za drugo krivično djelo,
Kriv je

Što je:

Dana 13. marta 2020. godine, oko 10.00 časova, u Ulici Blaža Jovanovića, naspram TC "Bazar", Glavni grad Podgorica, ne pridržavajući se saobraćajnih propisa iz člana 56 stav 1 Zakona o bezbjednosti saobraćaja na putevima, tako ugrozio saobraćaj da je doveo u opasnost život i tijelo ljudi, pa je usljed toga kod drugog nastupila laka tjelesna povreda, na način što je nepropisno zaustavio taksi vozilo marke "Volkswagen", tip Passat registarskih oznaka PG TX xxx, kojim je upravljao u Ulici Blaža Jovanovića, zahvatajući lijevim bočnim dijelom predmetnog vozila širinu od minimum 1,00 m protočne saobraćajne trake, na koji način je predstavljao smetnju za normalno odvijanje saobraćaja, pa u momentu, dok je sa lijeve strane u taksi vozilo ulazila oštećena V. S., iz pravca Ulice Đoka Miraševića naišlo je vozilo marke "Fiat", registarskih oznaka PG HR xxx, kojim je upravljao C. Z., usljed kojih propusta okrivljenog je došlo do kontakta prednjeg desnog i prednjeg bočnog dijela vozila marke "Fiat" sa zadnjim lijevim i zadnjim lijevim bočnim dijelom vozila okrivljenog, kao i tijelom oštećene S. V., kojom prilikom je ista zadobila laku tjelesnu povredu u vidu nagnječenja (krvni podliv, promjera oko 6x6 i oguljotina, promjera 2x2 cm) prednje strane lijeve potkoljenice i otoka lijevog stopala, pri čemu je okrivljeni bio svjestan da ovakvom nepropisnom vožnjom može ugroziti javni saobraćaj i prouzrokovati zabranjenu posljedicu, ali je olako držao da do toga neće doći ili da će to moći spriječiti,
- čime je izvršio krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Pa sud okrivljenom zbog navedenog krivičnog djela primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 173,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom D. Đ. je optužnim predlogom Osnovnog državnog tužilaštva u Podgorici Kt. br. 1169/20 od 01.12.2020. godine stavljeno na teret krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 18.02.2021. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni D. Đ. u vrijeme, mjestu i na način opisan u izreci ove presude učinio krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno činjenicu da je lošeg imovnog stanja, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka, te iskreno kajanje i interesovanje za zdravstveno stanje oštećene, a s tim u vezi i njen stav da se ne pridružuje krivičnom gonjenju, dok je od otežavajućih okolnosti cijenjena njegova osuđivanost zbog istovrsnog krivičnog djela, ali je sud imao u vidu da je od iste proteklo više od osam godina.

Na osnovu čl. 226 i čl. 229 Zakonika o krivičnom postupku, sud je obavezao okrivljenog da na ime troškova krivičnog postupka plati ukupan iznos od 173,00 €, od čega na ime troškova medicinskog vještačenja iznos od 60,50 €, na ime troškova saobraćajnog vještačenja iznos od 82,50 €, i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 23.04.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja