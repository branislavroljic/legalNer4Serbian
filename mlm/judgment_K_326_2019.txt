K. br. 326/19
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog N. D. zbog krivičnog djela krađa iz čl. 239 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 27.06.2019. godine donio je
P R E S U D U
Okrivljeni: N. D., JMB xxxxxxxxxxxxx, od oca M. i majke V., rođene Lj., rođen xx.xx.19xx. godine u Pg, sa prebivalištem u Dg - K. bb, državljanin Crne Gore, razumije crnogorski jezik, koji je i njegov jezik, nezaposlen, neoženjen, bez djece, pismen, završio srednju školu, lošeg imovnog stanja, osuđivan presudama Osnovnog suda u Plavu K. 127/07 od 18.07.2008. godine zbog krivičnog djela ugrožavanje opasnim oruđem pri tuči i svađi iz čl. 154 st. 1 Krivičnog zakonika (novčana kazna), Osnovnog suda u Danilovgradu K. br. 274/08 od 15.10.2009. godine zbog krivičnog djela teška krađa iz čl. 240 st. 1 tač. 2 Krivičnog zakonika (4 mjeseca zatvora), Osnovnog suda u Danilovgradu K. br. 131/09 od 03.03.2011. godine zbog krivičnog djela krađa iz čl. 239 st. 1 u vezi čl. 23 st. 2 Krivičnog zakonika (45 dana zatvora), Osnovnog suda u Podgorici K. br. 461/10 od 17.06.2011. godine zbog krivičnog djela krađa iz čl. 239 st. 1 Krivičnog zakonika (3 mjeseca zatvora), Osnovnog suda u Kolašinu K. br. 35/10-8 od 30.09.2011. godine zbog krivičnog djela krađa iz čl. 239 st. 1 Krivičnog zakonika (3 mjeseca zatvora) i Osnovnog suda u Podgorici Kv. br. 573/15 od 03.03.2016. godine (kojom su u dijelu odluke o kazni preinačene presude Osnovnog suda u Danilovgradu K. br. 28/11 od 29.07.2013. godine, K. br. 48/12 od 26.09.2013. godine, K. br. 86/12 od 09.05.2013. godine i K. br. 71/12 od 15.02.2013. godine i izrečena jedinstvena kazna zatvora u trajanju od pet godina i osam mjeseci), protiv kojeg se ne vodi postupak za drugo krivično djelo, u pritvoru po rješenju sudije za istragu Kri. br. 299/19 od 15.05.2019. godine, koji se računa od 13.05.2019. godine sa početkom u 17:00 časova.

Kriv je

Što je:

Dana 11. maja 2019. godine, u Pg, mjestu V. Nj., svjestan svog djela čije izvršenje je htio, znajući da je njegovo djelo zabranjeno, tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist, na način što je sa placa u vlasništvu oštećenog K. S., u vozilo "Golf III", registarskih oznaka HN xx xxx, utovario 200 komada metalnih šipki u vidu četvrtastih cijevi, dimenzije 3 x 2 cm, dužine 2 m, ukupne vrijednosti 593,27 €, koje su se nalazile na placu, u čemu je zatečen od strane Petrović Snežane, nakon čega se vozilom dao u bjekstvo, napuštajući lice mjesta sa oduzetim stvarima,
- čime je izvršio krivično djelo krađa iz čl. 239 st. 1 Krivičnog zakonika Crne Gore.

Pa sud okrivljenog zbog navedenog krivičnog djela, primjenom čl. 4 st. 2, čl. 32, čl. 36, čl. 42 st. 1, čl. 51 st. 1 i čl. 113 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 6 (šest) mjeseci, u koju kaznu se okrivljenom uračunava vrijeme provedeno u pritvoru od 13.05.2019. godine sa početkom u 17:00 časova, pa nadalje.

Obavezuje se okrivljeni da na račun Budžeta Crne Gore uplati novčani iznos od 593,27 eura, koji iznos odgovara pribavljenoj imovinskoj koristi, u roku od 15 dana po pravosnažnosti presude, pod prijetnjom izvršenja.

Obavezuje se okrivljeni da plati po osnovu troškova krivičnog postupka iznos od 96,00 eura, u roku od 15 dana po pravosnažnosti presude, pod prijetnjom izvršenja, kao i troškove koji se odnose na nagradu braniocu po službenoj dužnosti o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 596/19 od 31.05.2019. godine je okrivljenom N. D. stavljeno na teret da je izvršio krivično djelo krađa iz čl. 239 st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 21.06.2019. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni N. D. u vrijeme, mjesto i na način opisan u izreci ove presude učinio krivično djelo krađa iz čl. 239 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o licu koje je lošeg imovnog stanja, stav oštećenog koji se nije pridružio krivičnom gonjenju, te njegovo držanje poslije učinjenog krivičnog djela izraženo kroz priznanje krivice i izraženo kajanje, dok je kao otežavajuća okolnost cijenjen njegov raniji život, odnosno osuđivanost za krivična djela navedena u izreci presude.

Shodno čl. 51 st. 1 Krivičnog zakonika Crne Gore okrivljenom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Imajući u vidu da je članom 112 Krivičnog zakonika Crne Gore predviđeno da niko ne može zadržati imovinsku korist pribavljenu protivpravnim djelom koje je u zakonu određeno kao krivično djelo, i da će se takva korist oduzeti, to je sud shodno čl. 113 st. 1 Krivičnog zakonika Crne Gore obavezao okrivljenog od kojeg nije bilo moguće oduzeti predmete pribavljene krivičnim djelom, jer isti nisu pronađeni kod njega, da uplati na račun Budžeta Crne Gore novčani iznos od ukupno 593,27 eura, koji iznos odgovara pribavljenoj imovinskoj koristi izvršenjem predmetnog krivičnog djela.

Okrivljeni je obavezan da plati troškove krivičnog postupka u iznosu od 96,00 eura, od čega se iznos od 66,00 € odnosi na ime troškova ekonomsko finansijskog vještačenja, dok se iznos od 30,00 € odnosi na paušal, kao dio troškova krivičnog postupka, koji je odmjeren prema trajanju i složenosti postupka i imovnom stanju okrivljenog. Takođe, okrivljeni je obavezan da plati troškove koji se odnose na ime nagrade braniocu po službenoj dužnosti, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Imajući u vidu iznijete razloge, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 27.06.2019. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja