HYPERLINK "http://sr.wikipedia.org/wiki/%DADBB%DBDBA%DB0:Coat_of_arms_of_Montenegro.svg" HYPERLINK "http://sr.wikipedia.org/wiki/%DADBB%DBDBA%DB0:Coat_of_arms_of_Montenegro.svg" K. br. 14/13
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki, uz učešće Rajković Danijele, kao zapisničara, u krivičnom predmetu protiv okrivljenog S.R., zbog krivičnog djela građenje objekta bez građevinske dozvole iz čl. 326a Krivičnog zakonika, rješavajući po optužnom predlogu ODT-a Podgorica Kt. br. 1485/12 od 27. 12. 2012. godine, nakon glavnog i javnog pretresa, održanog dana 19. 02. 2013. godine, u prisustvu zastupnika optužbe Biljane Pavličić i okrivljenog, donio je i istog dana javno objavio

P R E S U D U
Okrivljeni
S.R., JMB xxxxxxxxxxxxxxx, od oca M. i majke Z., rođene K., rođen 06. 03. 19xx. godine u Bijelom Polju, sa prebivalištem u Podgorici Park šuma Zagorič, državljanin Crne Gore, završio srednju školu, po zanimanju zemljoradnik, oženjen, otac dvoje djece, lošeg imovnog stanja, osuđivan presudom Osnovnog suda u Podgorici K. br. 12226/96 od 04. 11. 1996. godine zbog krivičnog djela iz čl. 33 Zakona o inspekcijskoj kontroli (trideset dana uslovno na jednu godinu).

Kriv je

Što je:

U avgustu 2012. godine, u Park šumi, Zagorič, u Podgorici, svjestan svoga djela, čije je izvršenje htio i znajući da je njegovo djelo zabranjeno, postupajući protivno odredbi čl. 69 (Sl.list Crne Gore br. 51/08) Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je izvršio nadogradnju postojećeg objekta tako što je izgradio sprat i betonsku krovnu ploču, iako za to nije imao građevinsku dozvolu,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu predhodno utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti, ako okrivljeni u roku od 2 (dvije) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,0 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužioca u Podgorici Kt. br. 1485/12 od 27. 12. 2012. godine stavljeno je na teret okrivljenom S.R. izvršenje krivičnog djela građenje objekta bez građevinske dozvole iz čl. 326a Krivičnog zakonika, pa je zastupnik optužnog predloga Biljana Pavličić u završnoj riječi ostala pri optužnom predlogu u cjelosti, i predložila sudu da okrivljenog oglasi krivim i kazni po zakonu.

Okrivljeni S.R. je u svojoj odbrani priznao da je izvršio krivično djelo stavljeno mu na teret i priznao krivicu, navodeći da je prije 20 godina na zemljištu koje je vlasništvo opštine Podgorica sagradio prizemnu kuću površine oko 70 m2. Za gradnju kuće nije imao nikakvu dozvolu, a u avgustu 2012. godine, odlučio je da podigne i visoko potkrovlje na istoj, odnosno da ozida spoljne zidove i kuću pokrije betonskom kosom pločom. Kada je vršio radove došli su građevinski inspektori, i o tome su sačinili zapisnik, koji je uredno potpisao. Nakon ovih radova nije više ništa radio, a u oktobru mjesecu, dobio je rješenje građevinske inspekcije da mora da poruši što je napravio, po kom rješenju nije postupio, i kuća je ostala u stanju u kojem su je inspektori zatekli. Za izgradnju ove kuće nije imao građevinsku dozvolu a znao je da je za gradnju potrebna ista. Pošto se kuća nalazi na opštinskom zemljištu, nada se da će Opština uskoro naći rješenje za čitavo naselje, pa bi na taj način i on regulisao pitanje građevinske dozvole, a sigurno će legalizovati objekat čim to bude moguće. U završnoj riječi je naveo, da mu je žao što je izvršio ovo djelo, ta da je isto učinio kako bi svojoj porodici obezbjedio stambeni prostor.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, to sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije, od koga zavisi vrsta i mjera krivične sankcije, te je u postupku na nesumnjiv način utvrđeno, da je okrivljeni u avgustu 2012. godine, u Park šumi, Zagorič, u Podgorici, postupajući protivno odredbi čl. 69 (Sl.list Crne Gore br. 51/08) Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je izvršio nadogradnju postojećeg objekta tako što je izgradio sprat i betonsku krovnu ploču, iako za to nije imao građevinsku dozvolu, čime je ostvario sva bitna obilježja krivičnog djela građenje objekta bez građevinske dozvole iz čl. 326a Krivičnog zakonika.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za građenje objekta neophodno prethodno dobijanje građevinske dozvole, pa je preduzimajući nadogradnju postojećeg objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, loše imovno stanje, porodičnost, te da je otac dvoje djece, dok je od otežavajuće okolnosti na strani okrivljenog cijenio njegovu raniju osuđivanost, a što je sud utvrdio čitanjem izvoda iz kaznene evidencije na ime okrivljenog, imajući pri tome u vidu da je okrivljeni osuđivan prije 17 ( sedamnaest ) godina, pa je cijeneći prednje olakšavajuće okolnosti, primjenom čl. 53 i 54 Krivičnog zakonika, okrivljenom utvrdio kaznu zatvora u trajanju od 6 (šest) mjeseci i istovremeno odredio da se ta kazna neće izvršiti ukoliko okrivljeni u roku provjeravanja od 2 (dvije) godine po pravosnažnosti presude ne izvrši novo krivično djelo, nalazeći da će se i sa prijetnjom izvršenja utvrđene kazne zatvora i vremenom provjeravanja okrivljenog u periodu od dvije godine, na okrivljenog u dovoljnoj mjeri uticati da u buduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € koji se odnosi na paušal kao dio troškova krivičnog postupka, a koji iznos je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 19. 02. 2013. godine

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković
ZAPISNIČAR, S U D I J A,
Danijela Rajković Željka Jovović
Dn-a: Po primjerak presude dostaviti:

- ODT Podgorica,
- okrivljenom,
- a/a.

Postupljeno dana ______________
Radnik suda __________________