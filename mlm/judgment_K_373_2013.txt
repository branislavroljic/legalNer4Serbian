CRNA GORA
OSNOVNI SUD U NIKŠIĆU

K. br. 373/2013
Dana: 17.01.2014.godine
U IME CRNE GORE
OSNOVNI SUD U NIKŠIĆU, kao prvostepeni krivični, sudija pojedinac Djuričković Igor, uz sudjelovanje namještenika Papović Budimirke kao zapisničara, rješavajući u krivičnom predmetu okrivljenog Č.M. iz Nikšića, zbog krivičnog djela laka tjelesna povreda iz člana 152 stav 2 u vezi stava 1 KZ, postupajući po optužnom predlogu ODT Nikšić Kt.br.230/13 od 06.08.2013. godine, nakon javnog glavnog pretresa održanog dana 14.01.2014.godine, u prisustvu zamjenika ODT-a Lukovac Sofije i okrivljenog, donio je i dana 17.01.2014.godine javno objavio

P R E S U D U
Okrivljeni:

Č.M. od oca R. i majke M. rodjene M. rodjen . godine u Nikšiću, sa prebivalištem u Nikšiću-
državljanin Crne Gore, nezaposlen, neoženjen, lošeg imovnog stanja, ranije osudjivan presudama Osnovnog suda u Nikšiću: K.br.155/05 od 28.05.2006.godine, zbog krivičnog djela iz člana 324 stav 2/1 KZ, na kaznu zatvora u trajanju od 30 dana, K.br.74/05 od 03.07.2005.godine, zbog krivičnog djela iz člana 324 stav 2/1 KZ u vezi člana 49 KZ, ulovnom osudom, na kaznu zatvora u trajanju od 3 mjeseca-uslovno na 1 godinu, K.br.503/08 od 04.06.2009.godine, zbog krivičnog djela iz člana 324 stav 1 KZ, na kaznu zatvora u trajanju od 60 dana, K.br.75/08 od 08.11.2008.godine, zbog krivičnog djela iz člana 324 stav 2/1 KZ, na kaznu zatvora u trajanju od 5 mjeseci, K.br.301/07 od 18.03.2009.godine, zbog krivičnog djela iz člana 403 KZ, na kaznu zatvora u trajanju od 60 dana, K.br.112/09 od 03.07.2009.godine, zbog krivičnog djela iz člana 375 stav 1 i 2 KZ, na kaznu zatvora u trajanju od 60 dana i presudom Višeg suda u Podgorici Kž.br.915/2010 od 27.04.2011.godine, zbog krivičnog djela iz člana 399 stav 1 KZ, na kaznu zatvora u trajanju od 3 mjeseca
- Na osnovu člana 373 stav 1 tačka 2 ZKP-a
OSLOBADJA SE OD OPTUŽBE
Da je:

U noći 10/11.05.2013.godine, u Nikšiću, u naselju Rubeža, svjestan svog djela i htio njegovo izvršenje, oštećenom Ilić Slavku nanio laku tjelesnu povredu u vidu krvnog podliva oko desnog oka, nagnječenja u predjelu obje lopatice i oguljotine kože predjelu desne podlaktice, na način što ga je pesnicom udario u predjelu lica, od kog udarca je oštećeni pokleknuo na tlo, nakon čega je oštećenog više puta nogama na kojima se nalazila obuća sa tvrdim djonom, kao sredstvo podobno da tijelo teško povrijedi ili zdravlje teško naruši, udario u predjelu glave i tijela
- čime bi počinio krivično djelo laka tjelesna povreda iz člana 152 stav 2 u vezi stava 1 Krivičnog zakonika
Troškovi krivičnog postupka u iznosu od 44,00 eura padaju na teret budžetskih sredstava ovoga suda.

O b r a z l o ž e n j e
Osnovni državni tužilac u Nikšiću svojim optužnim predlogom Kt.br 230/13 od 06.08.2013.godine, stavio je na teret okrivljenom Č.M. izvršenje krivičnog djela laka tjelesna povreda iz člana 152 stav 2 u vezi stava 1 KZ, koje krivično djelo je činjenično opisano u izreci presude. Zamjenik ODT-a Lukovac Sofija, koja je zastupala optužni akt na glavnom pretresu, u svojoj završnoj riječi ostala je pri navodima podnijetog optužnog akta i predložila sudu da okrivljenog za počinjeno djelo oglasi krivim i osudi po zakonu.

Okrivljeni Č.M.u svojoj odbrani datoj u prethodnom postupku i na glavnom pretresu, negirajući izvršenje krivičnog djela koje mu je stavljeno na teret optužbom, u bitnom je naveo da je dana 10.05.2013. godine, bio u gradu sa svojim drugovima P. D., R. S. i Z.. Z.da su u gradu proveli duži vremenski period u kojem su konzumirali alkoholna pića, ali nijesu bili pijani, da su oko 23 sata došli u kafe bar Montenegro Pab, u kojem su proveli oko sat i po vremena do momenta kada im se pridružio oštećeni I. S., koga je on poznavao od ranije i sa kim nije bio u dobrim odnosima. Takodje je istakao da je tom prilikom vidio da je oštećeni Ilić bio prilično pijan, da je imao povrede po licu i da je na sebi oštećeni imao odjeću koja je bila prljava i da je u tom lokalu sa njima u društvu oštećeni proveo jedno odredjeno vrijeme, kojom prilikom se žalio da mu nema ključeva od vozila i provocirao ga tvrdeći da mu je on uzeo te ključeve i od njega tražio da mu ih vrati, ali on na to nije reagovao jer je oštećeni I. bio vidno pijan. Dalje je objasnio da su nakon odredjenog vremena krenuli da idu kući i da je P. D. oštećenom I. S. rekao da će ga on povesti do kuće da uzme rezervne ključeve od vozila, ali da prethodno moraju da odvezu Z. Z. do naselja Župa gdje isti stanuje, nakon čega su svi sjeli u vozilo P. D. marke Audi A3, tamno plave boje, sa dvoje vrata, tako što je P. sjeo na mjesto vozača, oštećeni Ilić, izvjesni V. koji je bio sa njima u društvu i R. na zadnje sjedište, a on na mjesto suvozača, nakon čega su došli do naselja Željezare, gdje je iz vozila izašao V. zatim se uputili u naselje Župa, gdje su ostavili Z. da bi nakon što su ostavili Z. ispred kuće u kojoj stanuje na putu ka Nikšiću oštećeni I. počeo da ga provocira, govoreći mu da je šteta što ne liči na majku nego na oca koji je pogan i hvatao ga za majicu i za usta, s tim što je oštećeni za vrijeme trajanja tog puta provocirao i P. i R., sve dok P. takvo ponašanje oštećenog Ilića nije prevršilo mjeru tolerancije, zbog čega je u naselju Rubeža P. zaustavio svoje vozilo i oštećenom Iliću rekao da izadje iz vozila, da bi zatim on, pošto je sjedio na mjesto suvozača, s obzirom da se radi o vozilu sa dvoje vrata, ustao sa svog mjesta i izašao iz vozila da bi oštećeni Ilić mogao da izadje sa zadnjeg sjedišta i odmah nakon što je I. izašao iz vozila on se vratio na mjesto suvozača i tada su se on P. i R. sa vozilom udaljili, dok je I. ostao da stoji na tom mjestu, tako da nije tačno da je on kritične večeri udarao oštećenog I. niti da su oštećenog udarali P. i R. Odgovarajući na pitanja postavljena na glavnom pretresu okrivljeni je istakao da se kritične večeri, nakon što je izašao iz Perkovićevog vozila, oštećeni Ilić, s obzirom da je bio pijan, u prvom momentu zateturao, a zatim i pao na stranu, ali se odmah zatim pridigao i ustao. Istakao je i da je on kritične večeri na nogama imao neke sportske patike, ali da se ne može sjetiti koje su patike bile u pitanju, tako da ne može da kaže da li se radilo o platnenim ili kožnim patikama, odnosno da li se radilo o patikama koje imaju tvrdi ili meki djon.

U svojoj završnoj riječi okrivljeni je, ostajući pri svojoj odbrani, istakao da smatra da u toku predmetnog postupka nije dokazano da je počinio krivično djelo koje mu je stavljeno na teret optužbom i u končanom predložio sudu da ga oslobodi od optužbe.

Sud je na glavnom pretresu u dokaznom postupku neposredno saslušao oštećenog Ilić Slavka u svojstvu svjedoka i svjedoke Radović S. i P. D. na saglasan predlog stranaka pročitao nalaz i mišljenje vještaka medicinske struke dr. Bulatović Veselina dat u prethodnom postupku i pročitao izvod iz kaznene evidencije za okrivljenog dat od Uprave policije CG-PJ Nikšić.

Analizirajući provedene dokaze pojedinačno i u njihovoj medjusobnoj povezanosti, dovodećih ih u vezu sa navodima optužbe i odbranom okrivljenog, sud je utvrdio da se na osnovu dokaza provedenih u predmetnom krivičnom postupku ne može na nesumnjiv način utvrditi da je okrivljeni Č.M.počinio krivično djelo koje mu je stavljeno na teret optužbom i okrivljenog oslobodio od optužbe iz sljedećih razloga:

Oštećeni I. S.u svom svjedočkom iskazu u bitnom je naveo da je dana 10.05.2013. godine, do kasnih večernjih časova sjedio u klubu penzionera koji se nalazi u mjestu Vidrovan, da je iz tog kluba otišao kući kod svog kuma P. D.koga nije zatekao kući, ali je P. supruga istog pozvala telefonom i u tom razgovoru joj je P. D. rekao da se nalazi u gradu u kafe baru Montenegro Pab i rekao joj da njemu prenese da dodje u taj kafe bar, što je on i učinio i po dolasku u taj ugostiteljski objekat u istom zatekao P.D., u društvu sa okrivljenim Č.M.m, R. S. i izvjesnim licem za koje je kasnije saznao da se preziva Z., da su zatim svi oni u tom ugostiteljskom objektu popili po dva pića, nakon čega je on primijetio da mu nema ključeva od vozila i sa P. D. se dogovorio da ga on sa svojim vozilom poveze do kuće, kako bi uzeo rezervne ključeve, s tim što su prvo trebali da tog Z. odvezu kući u naselje Župa. Dalje je objasnio da su zatim svi sjeli u Perkovićevo vozilo, tako što je okrivljeni Č. sjeo na mjesto suvozača, P. D. na mjesto vozača dok su on, Radović i Z. sjeli na zadnje sjedište, zatim su Z. odvezli do njegove kuće koja se nalazi u Župi i nakon toga se uputili prema gradu, da bi za vrijeme dok su se vozili ka gradu okrivljeni Č.M.i R. S. njega počeli da provociraju, govoreći mu da je špijun, da će da ga drogiraju i slično, koje ponašanje Č. i R. je njemu u jednom momentu dosadilo, tako da je u naselju Rubeža, do kojeg su već bili stigli, P. rekao da zaustavi vozilo da bi on izašao iz istog, što je P. i učinio i odmah nakon što je on izašao iz Perkovićevog vozila P.R. i okrivljeni Č. su takodje izašli iz vozila i tada ga je okrivljeni Č. udario pesnicom u predjelu lica, od kojeg udarca je on pokleknuo i bio ošamućen i zatim osjetio udarce nogama u predjelu glave i ledja i prstiju lijeve ruke, ali da se s obzirom da je bio ošamućen i da je bio polumrak ne može izjasniti ko ga je od prisutnih lica udarao nogama, odnosno da ne zna da li ga je nogama udarao okrivljeni Č. ili su to činili P. D. i R. S., ili sva trojica imenovanih lica zajedno, kao i da ne može da se izjasni gdje su se P. i R. nalazili u momentu kada ga je okrivljeni Č. udario pesnicom u predjelu glave. Dalje je istakao da su se odmah nakon što je on zadobio te udarce nogama P. D., R. S. i okrivljeni Č.M.sa P. vozilom udaljili sa tog mjesta, dok je on ostao na istom. Odgovarajući na pitanja postavljena na glavnom pretresu oštećeni je naveo da kritične večeri u momentu kada je došao u kafe bar Montenegro Pab nije imao nikakve povrede u predjelu lica ispod oka, da je bio pod dejstvom alkohola u tolikoj mjeri da je bio prilično pijan, ali da nije bio toliko pijan da se ne bi sjećao kritičnog dogadjaja i da se on ne može sjetiti situacije u kojoj je navodno po izlasku iz P. vozila u naselju Rubeža izgubio ravnotežu i pao na tlo sam od sebe, kao i da je tačno da je na putu od Župe do Rubeža vrijedjao Č. P. i R. ali da je to radio jer je uzvraćao uvrede koje su mu oni uputili i da se ne može sjetiti šta je okrivljeni Č.M.kritične večeri od obuće imao na nogama. U konačnom je naveo da se kao oštećeni ne pridružuje krivičnom gonjenju protiv okrivljenog i da ne ispostavlja imovinsko pravni zahtjev.

Svjedok R. S. u svom iskazu naveo je da je dana 10.05.2013. godine skoro čitavog dana bio u gradu sa svojim drugovima Č.M.m, P. D. i Z. Z.da su oni tokom toga dana promijenili više ugostiteljskih objekata, a da su negdje poslije ponoći došli u kafe bar Montenegro Pab, gdje su nastavili druženje i gdje im se nakon odredjenog vremena pridružio oštećeni Ilić Slavko, koji je po njegovoj procjeni kada je došao kod njih u društvo bio vidno pijan, tako da je on izbjegavao kontakt sa oštećenim i da je on u jednom momentu čuo da oštećeni I. govori kako mu nema ključeva od vozila i da optužuje Č.M. da mu je te ključeve uzeo. Dalje je objasnio da su nakon izvjesnog vremena krenuli da idu kući i da je P. D. oštećenom Iliću rekao da će ga on povesti do kuće da uzme rezervne ključeve od vozila, ali da prvo mora odvesti Z. Zeka kući u naselje Župa, nakon čega su sjeli P. vozilo, tako što je P. sjeo na mjesto vozača, okrivljeni Č. na mjesto suvozača, a on Z. i oštećeni I. na zadnje sjedište, da je čitavim putem do naselja Župa oštećeni I. provocirao Zmajevića, da bi nakon što je Z. izašao iz vozila, oštećeni I. počeo da provocira okrivljenog Č.M., tako što mu je govorio da je sva njegova porodica osim majke ološ i okrivljenog Č. hvatao rukama u predjelu vilice odpozadi, da bi nakon što su došli u naselje Rubeža P. zaustavio vozilo i oštećenom Iliću rekao da izadje iz istog, nakon čega je Č.M.izašao iz vozila kako bi, s obzirom da se radilo o vozilu sa dvoje vrata, oštećenom I. omogućio da izadje iz vozila i čim je I. izašao iz vozila okrivljeni se vratio na mjesto suvozača u istom, nakon čega su se on P. i okrivljeni Č. sa tim vozilom udaljili u pravcu grada, a oštećeni Ilić ostao na tom mjestu. Istakao je i da je kritične večeri u momentu kada je oštećeni I. došao u kafe bar on primijetio da oštećeni ima povredu u vidu ogrebotine i modrice u predjelu oka i da, nakon što je oštećeni I. izašao iz vozila u mjestu Rubeža, oštećenog niko nije udarao. Odgovarajući na pitanja postavljana na glavnom pretresu imenovani svjedok je istakao da kritične večeri za vrijeme trajanja situacija u naselje Rubeža on nije opazio da je oštećeni I. padao na tlo i da se ne sjeća šta je kritične večeri okrivljeni Č.M.od obuće imao na nogama.

Svjedok P. D. u svom iskazu u bitnom je naveo da je kritičnog dana u večernjim časovima, oko ponoći, bio u kafe baru Monetenegro Pab u društvu sa Č.M.m i Z. Z., kada ga je na mobilni telefon pozvala njegova spuruga i rekla mu da je kod njih kući došao oštećeni Ilić Slavko i oštećenom dala da razgovara sa njim, u kom razgovoru oštećeni I. je insistirao da mu kaže gdje se nalazi kako bi mu se pridružio, a on oštećenog odgovarao od namjere da im se pridruži, ali pošto je oštećeni I. bio uporan on mu je rekao da se nalazi u kafe baru Montenegro Pab i oštećeni Ilić je nakon nekih sat vremena došao u taj ugostiteljski objekat. Nakon što je oštećeni Ilić došao u taj lokal on je vidio da je oštećeni u pijanom stanju i da ima neku povredu ispod oka u vidu modrice i neku modricu u predjelu ruke i oštećenog pitao šta mu se desilo, ali mu oštećeni nije rekao kako je zadobio te povrede, da bi poslije izvjesnog vremena oštećeni Ilić počeo da se žali da mu nema ključeva od vozila i pošto iste nije mogao da nadje optužio okrivljenog Č.M. da mu je on te ključeve uzeo. On je tada pokušavao da smiri tu situaciju i oštećenom I. rekao da će ga odvesti do kuće da uzme rezervne ključeve od vozila, ali da prvo moraju Zmajevića odvesti kući u naselje Župa i ubrzo zatim krenuli su sa njegovim vozilom marke Audi A3, tamno plave boje, sa dvoje vrata, u pravcu naselja Župa, kojom prilikom je okrivljeni Č. sjedio na mjestu suvozača a R. Z. i oštećeni Ilić na zadnjem sjedištu, da bi čitavim putem ka naselju Župa oštećeni Ilić provocirao Z. a nakon što je Zmajević izašao iz vozila oštećeni Ilić je počeo da provocira okrivljenog Č. M. i da ga hvata rukama u predjelu vilice odpozadi, koje ponašanje oštećenog je njemu u jednom momentu dosadilo, tako da je kada su već bili stigli u naselje Rubeža zaustavio vozilo i oštećenom Iliću rekao da izadje iz istog jer neće više da ga vozi, nakon čega je iz vozila izašao okrivljeni Č.M., kako bi oštećenom I. omogućio da izadje sa zadnjeg sjedišta i tada je oštećeni Ilić prilikom izlaska iz vozila, s obzirom da je bio pijan pao nekolika puta na tlo, ali ga niko tom prilikom nije udarao. Istakao je i da je ta situacija u naselju Rubeža trajala nekoliko minuta, jer je on pokušavao mobilnim telefonom da dobije neko taksi preduzeće, kako bi oštećenom I. naručio prevoz, jer nije želio da ga ostavi bez prevoza na tom mjestu, ali nije uspio da dobije vezu sa nekim od taksi preduzeća i u jednom momentu je prišao oštećenom I. kako bi mu pomogao da ustane, ali je tada I. počeo da ga psuje i da ga optužuje da ga je on udario, nakon čega je on ušao u svoje vozilo i sa Č. i R. koji su bili u istom otišao sa tog mjesta. Odgovarajući na pitanja postavljena na glavnom pretresu imenovani svjedok ja naveo da se ne može sjetiti šta je od obuće kritične večeri na na nogama imao okrivljeni Č.M..

Stalni sudski vještak medicinske struke dr. Bulatović Veselin u svom nalazu i mišljenju datom u prethodnom postupku u bitnom je naveo da je u izvještaju ljekara specijaliste hitno-prijemne službe JZU Opšta bolnica Nikšić, broj protokola 4951 od 10.05.2013.godine, navedeno da se oštećeni I. S. navedenog dana javio na pregled zbog povreda zadobijenih od strane drugog lica i da su kliničkim pregledom kod oštećenog konstatovane povrede u vidu krvnog podliva oko desnog oka, nagnječenje u predjelu obje lopatice i oguljotine kože u predjelu desne podlaktice, koje povrede su po svojoj prirodi lake tjelesne povrede, da je povreda u vidu krvnog podliva oko desnog oka mogla nastati udarcem stisnutom pesnicom ili čelom, dok su povrede u vidu nagnječenja u predjelu obje lopatice i oguljotine kože u predjelu desne podlaktice mogle nastati udarcem drvenom motkom, drvenim štapom, manjom metalnom šipkom i slično, a takodje su mogle nastati i prilikom pada i kontakta povrijedjenih površina tijela sa podlogom.

Na osnovu interpretiranih i ostalih provedenih dokaza sud je utvrdio sljedeće činjenice:

Iskazom oštećenog Ilić S. utvrdjeno je da je kritične večeri u naselju Rubeža došlo do situacije u kojoj je P. D. zaustavio vozilo marke Audi A3 kojim je upravljao, a u kojem vozilu su bili oštećeni I. svjedok R. S. i okrivljeni Č.M.i naložio oštećenom da izadje iz vozila, da bi nakon što je oštećeni I. izašao iz vozila okrivljeni Č.M.stisnutom pesnicom udario oštećenog I. u predjelu glave, od kog udarca je oštećeni posrnuo i bio ošamućen, nakon čega je oštećeni zadobio više udaraca nogom za koje oštećeni po sopstvenom kazivanju ne zna ko mu ih je zadao. Na prihvatanje iskaza oštećenog I. S. sud se odlučio jer je iskaz oštećenog cijenio kao istinit, iz razloga što je oštećeni kritični dogadjaj u svom iskazu opisao odredjeno i ubjedljivo, kazujući na istovjetan način u prethodnom postupku i na glavnom pretresu, objašnjavajući pri tom da je kritičnom prilikom bio pod dejstvom alkohola, ali da njegova alkoholisanost nije bila takvog stepena da bi na njega uticala da se ne sjeća kritičnog dogadjaja i da nije tačno da je kritične večeri povrede po licu i tijelu zadobio prije kritičnog dogadja, kao i da nije tačno da je za vrijeme dešavanja kritičnog dogadjaja bio toliko pijan da je zbog stepena alkoholisanosti, nakon izlaska iz Perkovićevog vozila, nekolika puta pao na tlo.

U tom pravcu sud je našao da su odbrana okrivljenog Č.M. i iskazi svjedoka R. S. i P. D. u dijelu u kojem su isti naveli da je kritične večeri oštećeni Ilić Slavko imao povrede po licu u vidu modrice ispod oka kada je prije kritičnog dogadjaja došao u kafe bar Montenegro pab i da je za vrijeme trajanja kritičnog dogadaja u naselju Rubeža oštećeni Ilić zbog stepena alkoholisanosti sam od sebe više puta padao na tlo, neosnovana i data sa očiglednom namjerom okrivljenog i imenovanog svjedoka da prikazivanjem kritičnog dogadjaja na nevjerodostojan način prikriju svoje učešće u povrijedjivanju oštećenog Ilić Slavka.

Sa druge strane, pored toga što se oštećeni I. nije mogao izjasniti da li mu je udarce nogom za vrijeme dešavanja kritičnog dogadadja u naselju Rubeža zadao okrivljeni Č.M.ili neko od drugih prisutnih lica (svjedok R. ili svjedok P.) ili sva tri imenovana lica zajedno, dokazima provedenim u toku predmetnog krivičnog postupka sud nije mogao utvrditi činjenicu da li je okrivljeni Č.M.kritične večeri na sebi imao obuću sa tvrdim gumenim djonom koja bi predstavljala sredstvo podobno da tijelo teško povrijedi ili zdravlje teže naruši, jer se okrivljeni Č.M.u svojoj odbrani i oštećeni I. S. i svjedoci R. S. i P. D. u svojim iskazima nijesu mogli izjasniti kakvu je obuću kritične večeri okrivljeni Č. imao na nogama, jer se te okolnosti, kako su to naveli u svojim iskazima, ne sjećaju.

Imajući u vidu navedeno, kao i zakonsku definiciju krivičnog djela laka tjelesna povreda iz člana 152 stav 2 u vezi stava 1 KZ, koja propisuje da je za postojanje obilježja navedenog krivičnog djela neophodno da je laka tjelesna povreda oštećenom nanijeta nekim sredstvom podobnim da tijelo teško povrijedi ili zdravlje teško naruši (kakvo sredstvo je po stavu sudske prakse i obuća sa tvrdim gumenim djonom), cijeneći pri tom činjenicu da su okrivljeni Č. u svojoj odbrani i svjedoci R. S. i P. D. u svojim iskazima negirali da je kritičnom prilikom okrivljeni Č.M.nogama udarao oštećenog Ilić Slavka u predjelu glave i tijela, a da se oštećeni I. nije mogao izjasniti da li mu je udarce nogom za vrijeme dešavanja kritičnog dogadadja u naselju Rubeža zadao okrivljeni Č.M.ili neko od drugih prisutnih lica (svjedok R. S. ili svjedok P. D.) ili sva tri imenovana lica zajedno, sud je mišljenja da se na osnovu dokaza provedenih u toku predmetnog krivičnog postupka ne može na nesumnjiv način utvrditi da je okrivljeni Č.M.počinio krivično djelo laka tjelesna povreda iz člana 152 stav 2 u vezi stava 1 KZ na štetu oštećenog I. S. na način, u vrijeme i na mjestu kako mu je to bilo stavljeno na teret optužnim aktom ODT Nikšić. Naime, sud smatra da je, imajući u vidu izjašnjenje oštećenog I. da je prije nego što ga je okrivljeni Č.M.udario stisnutom pesnicom u lice vidio da su iz P. vozila izašli i svjedoci R. S. i P. D. postojala podjednako vjerovatna mogućnost da je kritičnom prilikom do nanošenja povreda oštećenom u vidu krvnog podliva ispod desnog oka, nagnječenja u predjelu obje lopatice i oguljotine kože u predjelu desne podlaktice moglo doći i tako što je istog nogama u predjelu glave i tijela više puta udario okrivljeni Č. ili neko od dvojice imenovanih svjedoka samostalno ili tako što su okrivljeni i imenovani svjedoci zajedno udarali oštećenog I. nogama po glavi i tijelu. Dakle, dokazi provedeni u toku predmetnog krivičnog postupka ne predstavljaju pouzdan činjenični osnov na osnovu kojeg bi sud na nesumnjiv način mogao utvrditi da je okrivljeni Č.M.kritičnom prilikom oštećenom Ilić Slavku, udarajući ga nogama na kojima je bila obuća sa tvrdim gumenim djonom, nanio lake tjelesne povrede navedene u izreci presude, jer je sud na osnovu provedenih dokaza nesumnjivo utvrdio jedino da je okrivljeni Č. kritičnom prilikom udario oštećenog Ilića stisnutom pesnicom u predjelu lica, što bi, u slučaju da je taj udarac za posljedicu imao nastanak povrede kod oštećenog u vidu krvnog podliva oko desnog oka, moglo predstavljati radnju izvršenja krivičnog djela laka tjelesna povreda iz člana 151 stav 1 KZ, za koje se krivično gonjenje preduzima po privatnoj krivičnoj tužbi, pri čemu je za napomenuti da prema tome u pravcu izvršenja navedenog krivičnog djela u predmetnom krivičnom postupku nije bilo tužbe ovlašćenog tužioca, tako da se sud u predmetnom postupku nije posebno bavio utvrdjivanjem činjenice da li je navedena povreda oštećenog Ilića posljedica udarca koji mu je okrivljeni Č. zadao stisnutom pesnicom.

Kod ovakvog stanja stvari, sud je cijeneći pri tom i odredbu člana 3 stav 3 ZKP-a koja propisuje da je sud dužan da ako i nakon pribavljanja svih raspoloživih dokaza i njihovog izvodjenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe KZ ili ZKP-a donese odluku koja je povoljnija za okrivljenog, našao da se na osnovu dokaza provedenih u toku predmetnog krivičnog postupka ne može na nesumnjiv način utvrditi da je okrivljeni Č.M.počinio krivično djelo koje mu je stavljeno na teret optužbom i okrivljenog na osnovu člana 373 stav 1 tačka 2 ZKP-a oslobodio od optužbe, smatrajući da u toku predmetnog krivičnog postupka nije dokazano da je imenovani okrivljeni počinio krivično djelo laka tjelesna povreda iz člana 152 stav 2 u vezi stava 1 KZ na način, u vrijeme, i na mjestu kako mu je to bilo stavljeno na teret optužnim predlogom ODT Nikšić i da ne postoje drugi dokazi čije bi provodjenje rezultiralo donošenjem drugačije odluke o krivici okrivljenog u predmetnom postupku.

Za napomenuti je da je sud prilikom donošenja odluke o krivici okrivljenog našao da nalaz i mišljenje vještaka medicinske struke dr.Bulatović Veselina nije bilo neophodno dopuniti saslušanjem imenovanog vještaka na glavnom pretresu kako bi se isti izjasnio da li su povrede kod oštećenog I. S. u vidu krvnog podliva ispod desnog oka, nagnječenja u predjelu obje lopatice i oguljotine kože u predjelu desne podlaktice mogle nastati kao posljedica udaraca nogom na kojoj se nalazila obuća sa tvrdim gumenim djonom, jer se imenovani vještak u svom nalazu i mišljenjtom u prethodnom postupku nije izjasnio da li su navedene povrede kod oštećenog I. S. mogle nastati i na taj način. Na ovakvo stanovište sud je stao iz razloga što se na osnovu dokaza provedenih u toku predmetnog krivičnog postupka, prvenstveno iskaza oštećenog I. S. nije moglo na nesumnjiv način utvrditi da je okrivljeni Č.M.kritičnom prilikom oštećenom Iliću zadao više udaraca nogom u predjelu glave i tijela, niti da li je okrivljeni Č. kritičnom prilikom bio obuven u obuću sa tvrdim gumenim djonom, tako da po mišljenju suda saslušanje vještaka medicinske struke na glavnom pretresu ne bi bilo od uticaja na donošenje drugačije odluke o krivici okrivljenog Č.M., već bi imalo za rezultat nepotrebno odugovlačenje predmetnog krivičnog postupka i stvaranje bespotrebnih dodatnih troškova istog.

Odluku o troškovima krivičnog postupka sud je doni na osnovu člana 230 ZKP-a i istom odredio da troškovi krivičnog psotupka u iznosu od 44,00 eura koji se odnose na ime nagrade vještaku medicinske struke za dati nalaz i mišljenje u prethodnom postupku padaju na teret budžetskih sredstava ovoga suda.

Na osnovu svega izloženog, primjenom citiranih zakonskih odredbi odlučeno je kao u izreci presude.

OSNOVNI SUD U NIKŠIĆU, dana 17.01.2014. godine

Zapisničar S U D I J A
Papović Budimirka s.r. Djuričković Igor s.r.

Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana od dana prijema iste
preko ovog suda Višem sudu u Podgorici