K.br.142/16
U IME CRNE GORE
VIŠI SUD U PODGORICI, kao prvostepeni krivični, u vijeću sastavljenom od sudije Vesne Moštrokol, kao ppredsjednika vijeća, i sudija Natalije Boričić i Miljane Pavlićević, kao članova vijeća, uz učešće Anke Raković, kao zapisničara, u krivičnom predmetu protiv J.C.K. iz I., koga po službenoj dužnosti brani N. Đ., advokat iz P., zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st.2 u vezi st.1 Krivičnog zakonika Crne Gore, po optužnici Višeg državnog tužilaštva u Podgorici Kt.br.73/15 od 23.12.2016.godine, koju je na glavnom pretresu zastupao Željko Tomković,Državni tužilac u VDT-u u Podgorici, nakon održanog usmenog, glavnog i javnog pretresa, započetog 12.03.2018.godine, završenog 13.04.2018.godine, u prisustvu zastupnika optužbe i branioca optuženog, a u odsustvu optuženog, nakon tajnog vijećanja i glasanja donio je 19.04.2018.godine i istog dana javno objavio
PRESUDU

Optuženi:

J.C.K., od oca D. i majke E., rođene T., rođen ....godine u R. F.-V. L.F., državljanin R. F., sa prebivalištem u I., F. S. ... D...., direktor preduzeća „.....“ D., završio fakultet fizičke kulture, srednjeg imovnog stanja, neoženjen, neosuđivan, lišen slobode od .....godine do ......godine
Na osnovu člana 373 stav 1 tačka 2 Zakonika o krivičnom postupku
OSLOBADJA SE OD OPTUŽBE
Kojom je predstavljeno da je:

Dana .....godine, u namjeri neovlašćene prodaje, iz R. I. unio u Crnu Goru jedan ručno pravljeni zamotuljak od plastične kese sa opojnom drogom marihuanom, neto mase 0,17 grama; šest manjih ručno pravljenih zamotuljaka od plastične kese sa opojnom drogom MDMA, neto mase 0,02 grama, 0,05 grama, 0,05 grama, 0,05 grama, 0,02 grama i 0,05 grama; dvije tablete svijetlo žute boje, sa utisnutim logom „majmuna“, sa jedne strane i podeonom crtom sa druge strane, sa opojnom drogom MDMA, ukupne neto mase 0,60 grama i 15 tableta, svijetlo zelene boje, sa utisnutim logom „kocka sa slovima BOX“ sa jedne strane i logom „X“ sa druge strane, sa opojnom drogom MDMA, ukupne neto mase 3,70 grama, supstance proglašene za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga („Sl.list CG“ 56/12 od 09.11.2012.godine), koju opojnu drogu je potom neovlašćeno radi prodaje držao kod sebe na teritoriji Opštine ...., iako je bio svjestan da postupa neovlašćeno i protivpravno, pa je to i htio, koja opojna droga je od njega oduzeta dana ....godine, na plaži ..., prilikom njegovog ličnog pretresa izvršenog od strane ovlašćenog policijskog službenika B. R.,
-čime bi izvršio krivično djeloneovlašćena proizvodnja, držanje i stavljanje u promet opojnih droga iz člana 300 stav 2 u vezi stava 1 Krivičnog zakonika Crne Gore.

Troškovi krivičnog postupka padaju na teret budžetskih sredstava suda.

O b r a z l o ž e nj e
Optužnicom VDT-a u Podgorici Kt.br.73/15 od 23.12.2016. godine, optuženom J.C.K. stavljeno je na teret izvršenje krivičnog djelaneovlašćena proizvodnja, držanje i stavljanje u promet opojnih droga iz člana 300 stav 2 u vezi stava 1 Krivičnog zakonika Crne Gore (KZ CG), pri kojoj optužnici je zastupnik iste ostao do kraja glavnog pretresa jer smatra da su se u radnjama optuženog stekla sva bitna obilježja krivičnog djela stavljenog mu na teret, predlažući sudu da ga oglasi krivim i osudi po zakonu.

Optuženom J.C.K. je sudjeno u odsustvu shodno rješenju krivičnog vijeća Višeg suda u Podgorici Kv.br.980/17 od 29.11.2017. godine, sa razloga što optuženi nije dostupan državnim organima Crne Gore, pa proizlazi da je neizvjesno kada će njegovo prisustvo biti obezbijedjeno, te imajući u vidu težinu krivičnog djela koje se optuženom stavlja na teret, to naprijed navedene činjenice predstavljaju naročito važne razloge da se optuženom sudi u odsustvu.

Optuženi J.C.K. je u odbrani iznijetoj na zapisniku VDT-a u Podgorici Kt.br.73/15 od 17.07.2015. godine izjavio da ne priznaje izvršenje krivičnog djela koje mu se stavlja na teret, a da je tačno da je policija, prilikom njegovog pretresa, u noći izmedju .... godine, u mjestu ..., pronašla opojnu drogu, ali istu nije držao kod sebe u svrhu dalje prodaje, već isključivo za ličnu upotrebu. Naveo je da je u Crnu Goru došao .... godine oko 14,00 časova i to sa skuterom iz D. u B., da po dolasku nije prijavljivao boravište, niti je imao vremena za to, jer je iste večeri pošao na koncert na ...., a prethodno je iznajmio stan u B. do .....godine. Dodao je da je uživalac opojne droge marihuane u zadnjih deset godina, a opojnu drogu koja je oduzeta od njega, namjeravao je da konzumira za vrijeme trajanja muzičkog festivala na ..., pa i ako je tačno da samo konzumira marihuanu, ponekad konzumira i amfetamin i ekstazi i to za vrijeme muzičkih festivala, da se nikada nije liječio od bolesti zavisnosti, a drogu koja je oduzeta od njega kupio je 14.07.2015.godine u D. i tu drogu unio u Crnu Goru, gdje je došao sa svojom djevojkom, koja se nalazi u B., ali ga nije mogla dobiti na telefon, jer mu isti nije u funkciji.

Branilac optuženog u završnoj riječi je izjavio da optuženi nije izvršio krivično djelo koje mu je stavljeno na teret, jer to u toku postupka nije dokazano, pa je predložio da ga sud oslobodi od optužbe, a da u slučaju da sud nadje da je kriv, priliko izricanja krivične sankcije, ima u vidu olakšavajuće okolnosti na strani optuženog.

U dokaznom postupku sud je proveo sledeće dokaze: pročitao odbranu optuženog J.C.K.; pročitao službenu zabilješku Uprave policije CB P. – Stanica policije JRM 47/4 broj 240/15-4-392 od .... godine; pročitao potvrdu o privremeno oduzetim predmetima Uprave policije – Odsjek za borbu protiv droge – Grupa za suzbijanje droge B., B., U. 47/4 broj 240 /15 4-389 od .... godine; na saglasan predlog stranaka pročitao izvještaj o hemijskom vještačenju broj 2347/15 i izvršio uvid u fotodokumentaciju koja čini sastavni dio ovog izvještaja; saslušao vještaka neuropsihijatra prof.dr. Stanka MIlića kao stručno lice i svjedoka B. R..

U SLUŽBENOJ ZABILJEŠCI Uprave policije Stanica policije JRM 47/4 broj 240/15-4-392 od .... godine, sačinjenoj od strane policijskog službenika CB-a P. B. R., konstatovano je da je dana .....godine, prilikom obezbedjenja koncerta na ...., oko 00,50 časova, prilikom ulaska na koncert, pristupljeno je pregledu lica J.C.K., kod kojeg je u donjem džepu od bermuda pronadjena PVC kesica sa 15 manjih i dvije veće okrugle tablete kao i PVC kesica sa 6 papirnih zamotuljaka sa bijelom praškatom materijom, dok je u rancu pronadjena bočica za film u kojoj je bila PVC kesica sa zelenom biljnom materijom.

Iz POTVRDE O PRIVREMENO ODUZETIM PREDMETIMA Uprave policije – Odsjek za borbu protiv droge – Grupa za suzbijanje droge B., B., U. 47/4 broj 240 /15 4-389 od ..... godine, utvrdjeno je da je od optuženog, dana ..... godine u 00,50 časova, oduzeto 15 manjih i dvije veće okrugle tablete sa aplikacijom, jedan manji zamotuljak u kome se nalazila jedna PVC kesa sa zelenom biljnom materijom i 6 manjih zamotuljaka sa praškastom materijom bijele boje.

Svjedok B.R. je izjavio da je dva puta, kao službenik policije, bio kao ispomoć tokom održavanja muzičkog festivala na plaži .... u B. i to 2017.godine i 2015. godine ili 2016. godine, ali se ne sjeća da li je 2015.god, prilikom ulaska na pomenuti muzički festival, kontrolisao optuženog. Objasnio je da se prilikom kontrole posjetilaca ovog festivala isti kontrolišu od strane „sekjuriti garda“, koji je angažovan od strane organizatora, a oni su prisutni da „proprate“ tu kontrolu i pomognu ukoliko je to potrebno, te da je na isti način ta kontrola definitivno radjena i 2015.godine tako što bi lice iz obezbedjenja „izvršilo prepipavanje“ posjetilaca festivala, a nakon toga bi od strane službenika policije i od strane obezbedjenja vršen pregled tih lica, na način što se vizuelno osmotri šta ta lica nose sa sobom u smislu da li imaju neku torbu, pa se od tih lica traži da se torba otvori, kako bi se vidjelo šta se nalazi u toj torbi. Dalje je objasnio da ukoliko primijeti da posjetilac ima nešto u džepovima, od istog se traži da izvadi sve što ima u džepovima i pokaže, a ako na glavi ima kapu da skine tu kapu kako bi vidjeli da li i tu nešto krije, te da se od istih traži da skinu i obuću ukoliko je ista zatvorena, kako bi se prekontrolisalo da li nešto imaju i u obući, te da mu se nikada nije desilo da lice koje kontroliše odbije da pokaže šta ima u torbi, izvadi sve iz džepova i slično. Ukoliko pronadju neku sumnjivu supstancu, procedura je da se o tome obavijeste inspektori za drogu, koji se nalaze u neposrednoj blizini i koji preuzimaju lice, a o radnji koju obavlja sačinjava službenu zabilješku.Na kraju je dodao da se na službenoj zabilješci i potvrdi o privremeno oduzetim predmetima, koje su provedene kao dokaz, ne nalazi njegov potpis, ali se veoma često dešavalo da zbog velikog obima posla ne stigne da potpiše službene akte koje je radio, pa to učini neko od kolega.

Iz IZVJEŠTAJA O HEMIJSKOM VJEŠTAČENJU br.2347/15 i uvida u fotodokumentaciju koja čini sastavni dio ovog izvještaja, je utvrdjeno da je na vještačenje dostavljen jedan ručno pravljeni zamotuljak od plastične kese sa sasušenom biljnom materijom zelene boje, karakterističnog opojnog mirisa, a nakon hemijske analize utvrdjeno je da je u istoj konstatovano prisustvo cistolita i smole, karakterističnih za biljku čiji je botanički naziv Cannabis sativa (pozantija kao konoplja, marihuana), koji biljni materijal je sadržao tetrahidrokanabinol (THC) u koncentraciji iznad 0,2 %. Na vještačenje je dostavljeno i 6 manjih ručno pravljenih zamotuljaka od plastične kese, sa sadržajem praškaste materije prljavo bijele boje neto mase 0,02 g, 0,05 g, 0,05 g, 0,05 g, 0,05 g, 0,02 g (ukupno 0,22 g); dvije tablete svijetložute boje ukupne neto mase 0,60 g i 15 tableta svijetlozelene boje ukupne neto mase 3,70 g u kojima je, nakon hemijske analize, utvrdjeno prisustvo MDMA.

Sud je u cjelosti prihvatio nalaz i mišljenje vještaka hemijske struke kao stručan, objektivan i jasan, dat nakon neposredne analize dostavljenog dokaznog materijala, na koji nalaz stranke i branilac nisu imale primjedbi.

Vještak neuropsihijatar prof.dr. STANKO MILIĆ, koji je saslušan kao stručno lice, je nakon što je upoznat sa odbranom optuženog izjavio da što se tiče njegovih navoda da u zadnjih deset godina konzumira marihuanu, za istu se može reći da spada u tzv.lake droge i izaziva psihičku, a ne fizički zavisnost, i konzumira se u različitim količinama, pa obzirom da je kod optuženog pronadjena i opojna droga tzv.ekstazi, koja sadrži MDMA, može se pretpostaviti da mala količina marihuane koja je pronadjena kod optuženog (0,17 grama) je upravo u toj količini zbog činjenice da je optuženi, shodno sopstvenom kazivanju, htio da konzumira i ekstazi, koji je psihostimulans, a pored ekstazija i marihuanu, pa bi u toj situaciji konzumiranjem ovako male količine marihuane sa ekstazijem, izbjegao neželjena dejstva konzumiranja obije droge istovremeno, što bi u slučaju neke veće količine moglo da dovede do intoksikacije, a to lica koja konzumiraju ove opojne droge znaju. Što se tiče opojne droge MDMA u količini koja je pronadjena kod optuženog, to je količina koju koristi neka osoba u uslovima kada hoće da se u dužem vremenskom periodu održi u budnom stanju, da održi povišeno raspoloženje i pojačanje fizičke snage, u smislu da neće kolabirati ili imati depresivni efekat, pa obzirom na navode odbrane optuženog da je imao namjeru da prisustvuje muzičkom festivalu koji je održavao u tom periodu više dana, objektivno se ne mogu negirati navodi optuženog da je tu drogu htio da koristi na festivalu, a sa naprijed navedenih razloga, posebno što je opštepoznato da lica na ovakvim vrstama festivala, koji traju više noći, koriste opojnu drogu tzv. ekstrazi, da bi ih održala budnim, da bi pojačali svoju fizičku snagu i da ne bi imali depresivan efekat, jer ti festivali traju čitavu noć, i to nekoliko noći za redom, s tim što je predmetna količina koja je pronadjena kod optuženog, dovoljna i za jednu noć, a djelovanje jednog grama ekstazija traje od četiri do pet sati, s tim što treba imati u vidu da se uvijek ne radi o „čistoj“ drogi, već se ona miješa sa raznim supstancama, pa je samim tim i dejstvo kraće.

Cijeneći navode optužbe, odbranu optuženog, provedene dokaze i utvrđeno činjenično stanje, sud nalazi da nema dokaza da je optuženi izvršio krivično djelo koje mu se stavlja na teret.

Dana ....godine optuženi J.C.K. je skuterom došao iz D. u B., kako bi prisustvovao koncertima koji su se održavali na plaži ... u periodu od .... do ....godine, zbog čega je iznajmio stan u B., kako to prizilazi iz odbrane optuženog.

Nadalje, optuženi izjavljuje da je iste večeri pošao na koncert koji se održavao na plaži .... i sa sobom ponio opojnu drogu, i to marihuanu koju konzumira godinama, i tzv. ekstazi koji konzumira za vrijeme muzičkih festivala, a koje činjenice nesumnjivo proizilaze iz sadržine službene zabilješke Uprave policije-Stanice policije JRM 47/4 broj 240/15-4-392 od .....godine u kojoj je kosntatovano da je dana .....godine oko 00,50 časova, prilikom ulaska na koncert koji se održavao na plaži ...., prilikom pregleda optuženog, u donjem džepu bermuda, pronađena PVC kesica sa 15 manjih i dvije veće tablete, PVC kesica sa šest papirnih zamotuljaka sa bijelom praškastom materijom, a u bočici za film, koja se nalazila u rancu optuženog, pronađena je PVC kesica sa zelenom biljnom materijom, koje supstance su oduzete od optuženog, kako je to utvrđeno iz potvrde o privremeno oduzetim predmetima Uprave policije-Odsjek za borbu protiv droge-Grupa za suzbijanje droge B., B., U. 47/4 broj 240/15-4-389 od .....godine, a koje činjenice posredno proizilaze i iz sadržine iskaza svjedoka B. R., službenika policije, koji se istina ne sjeća da je izvršio kontrolu optuženog prilikom ulaska na festival koji se održavao na plaži ... .....godine, ali je potvrdio da je u tom periodu radio kao ispomoć tokom održavanja muzičkog festivala, a kontrola posjetilaca se obavljala na način što bi lica iz obezbjeđenja „izvršila prepipavanje“ posjetilaca festivala, a nakon toga i od strane službenika policije je vršen pregled tih lica, na način što se vizuelno osmotri šta ta lica nose sa sobom, od njih se traži da otvore torbu i pokažu šta se u njoj nalazi, da izvade sve što imaju iz džepova i pokažu, ako na glavi imaju kapu da istu skinu, kao i da skinu i obuću, ukoliko se radi o zatvorenoj obući, kako bi se vidjelo da li i na tim mjestima nešto kriju, a nikad mu se nije desilo da lice koje kontroliše odbije da pokaže šta ima u torbi, izvadi sve iz džepova i slično, te ukoliko pronađu neku sumnjivu supstancu, o tome obavještavaju inspektora za drogu, koji su u neposrednoj blizini, a da je u šest manjih ručno pravljenih zamotuljaka i 17 tableta svijetlo zelene boje, ukupne neto mase 4,52 grama, utvrđeno prisustvo opojne droge MDMA, i da je jedno manje pakovanje neto mase 0,17 grama sadržalo u sebi cistolit i smolu, koje su karakteristične za opojnu drogu marihuanu, sa THC-om u koncentraciji iznad 0,2 %, utvrđeno je iz izvještaja o hemijskom vještačenju broj 2347/15.

Optuženi izjavljuje da predmetnu opojnu drogu kod sebe nije držao u svrhu dalje prodaje, već isključivo za ličnu upotrebu, jer je uživalac marihuane u zadnjih 10 godina, a opojnu drogu MDMA tzv. ekstazi, namjeravao je da konzumira za vrijeme trajanja muzičkog festivala na ...., jer to radi kada prisustvuje ovakvoj vrsti festivala, zbog čega je i ponio sa sobom kada je krenuo na pomenuti festival.

Navodi odbrane optuženog da je predmetnu opojnu drogu namjeravao da konzumira za vrijeme trajanja muzičkog festivala na plaži ...., nisu opovrgnuti ni jednim provedenim dokazom, naprotiv, isti se potvrđuju iskazom neuropsihijatra prof.dr Stanka Milića, kojeg je sud saslušao kao stručno lice, iz kojeg proizilazi da marihuana spada u tzv. „lake droge“, izaziva samo psihičku zavisnost, a konzumira se u različitim količinama, pa imajuči u vidu da je kod optuženog pronađena i opojna droga MDMA tzv. ekstazi, može se pretpostaviti da je optuženi ovako malu količinu marihuane (0,17 grama), ponio sa sobom, jer je na muzičkom festivalu htio da konzumira i ekstazi, koji je psihostimulans, pa bi pored konzumiranja ekstazija, konzumiranjem ovako male količine marihuane sa pomenutom opojnom drogom, izbjegao neželjena dejstva konzumiranja obije droge istovremeno, jer bi u protivnom došlo do intoksikacije, a što lica koja konzumiraju ove opojne droge znaju, a što je po mišljenju suda znao i optuženi, koji je po sopstvenom kazivanju višegodišnji konzument marihuane, a povremeno konzumira ekstazi na muzičkim festivalima.

Da se opojna droga MDMA, tzv. ekstazi, konzumira na ovakvoj vrsti muzičkih festivala, koji se u kontinuitetu održavaju nekoliko večeri za redom, u konkretnom slučaju četiri večeri (.......godine), kako to u svojoj odbrani navodi optuženi, proizilazi iz pomenutog iskaza vještaka prof.dr Milića, koji je potvrdio da opojna droga MDMA, tzv.ekstazi, se koristi u uslovima kada osoba hoće da se održi u budnom stanju u dužem vremenskom periodu, da održi povišeno raspoloženje i pojačanje fizičke snage, što po mišljenju suda upućuje na sasvim određen i logičan zaključak da je osobama koje prisustvuju ovakvim vrstama muzičkih festivala očigledno to i potrebno da bi mogle da izdrže u kontinuitetu četiri noći za redom, a što je očigledno glavni razlog zbog čega posjetioci ovih festivala u velikom broju slučajeva konzumiraju ovakvu i sličnu vrstu opojnih droga, što je opšte poznata činjenica. Kako optuženi navodi da je predmetnu opojnu drogu namjeravao da konzumira na muzičkom festivalu koji se održavao na plaži ...., a da je, kako je to već naprijed rečeno, opšte poznata činjenica da veći broj lica koja prisustvuju ovakvim vrstama festivala koriste opojnu drogu ekstazi, i da je je glavni razlog konzumacije ove opojne droge da bi ih ista održala budnim, pojačala njihovu fizičku snagu i da ne bi imali depresivan efekat, kako to proizilazi iz iskaza stručnog lica neuropsihijatra dr.Milića, kod poznate činjenice da ti festivali traju čitavu noć, i to nekoliko noći za redom, količina opojne droge koja je pronađena kod optuženog bila je toliko mala da bi mu bila dovoljna i za samo jednu noć, kako to prizilazi iz iskaza dr.Milića koji je saslušan kao stručno lice, i koji je svojim izjašnjenjem samo potvrdio navode odbrane optuženog da je predmetnu opojnu drogu držao kod sebe za ličnu upotrebu, a ne radi dalje prodaje.

Osim navedenog, optuženi je, shodno podacima koje je dao o sebi, direktor preduzeća „...“ u D., srednjeg imovnog stanja, a u B. je došao skuterom iz D., iznajmio stan u B., sa namjerom da u naredne četiri noći prisustvuje na festivalu koji se održavao na ...., pa iz naprijed navedenog proizilazi da optuženi, koji je srednjeg imovnog stanja shodno evropskim standardima, ima dovoljno materijalnih sredstava da iz I., gdje mu je prebivalište, dođe na ljetovanje u D., u D. iznajmi skuter i sa skuterom dođe u B., da u B. iznajmi stan za vrijeme trajanja muzičkog festivala, za koji je evidentno morao kupiti kartu, te da materijalni faktor, pored toga što se radi o maloj količini, nikako ne može biti razlog da optuženi, radi dalje prodaje, kod sebe drži predmetnu opojnu drogu.

Činjenica da je kod optuženog pronađeno više pakovanja opojne droge MDMA (šest PVC kesica, neto mase od 0,02 grama do 0,05 grama, 17 tableta i jedno pakovanje marihuane od 0,17 grama) sama po sebi ne upućuje na nesumnjiv zaključak da je predmetna opojna droga bila namijenjena daljoj prodaji, imajući u vidu da je optuženi namjeravao da istu konzumira u naredne četiri noći, a za vrijeme trajanja muzičkog festivala, i da je ovu opojnu drogu kupio .... godine u D., a što dodatno sud upućuje na zaključak da je optuženi predmentu opojnu drogu donio sa sobom u B. isključivo da bi je konzumirao na muzičkom festivalu, a za sud je razumljivio i logično da je drogu donio zapakovanu u više pakovanja kao i jedan broj tableta, jer je namjeravao da istu konzumira u toku muzičkog festivala koji se održavao na javnom mjestu, kako bi ista bila spremna za konzumaciju, jer je malo vjerovatno da bi je donio „ucijelo“ i pred velikim brojem posjetilaca festivala „odvajao i razmjeravao“ radi konzumacije, imajući u vidu da ovakvu vrstu festivala obezbjeđuje veliki broj službenika policije, koji prije ulaska na prostor gdje se održavaju festivali, vrše kontrolu posjetilaca. Osim navedenog, optuženi drogu nije držao sakrivenu, već mu se nalazila u džepu od bermuda, i sam je predao službenicima policije, kako to proizilazi iz službene zabilješke koju je sačinio B.R., a posredno i iz iskaza ovog svjedoka, pored činjenice da je optuženi kod sebe imao malu količinu opojne droge MDMA, ukupno 4,52 grama i jedno malo pakovanje marihuane neto mase 0,17 grama, koja količina je shodno izjašnjenju prof.dr Milića, koji je saslušan kao stručno lice, bila dovoljna čak i za jednu noć, a na optuženom je bilo da odluči da li će je iskoristiti prve noći ili ostaviti jedan dio i za naredne, pri čemu nije neobično da je optuženi, kao stranac, nosi sa sobom i ne ostavlja u stanu koji je iznajmio.

Kod naprijed utvrđenog činjeničnog stanja, sud je mišljenja da nema dokaza da je optuženi izvršio krivično djelo koje mu se stavlja na teret, pa je primjenom načela in dubio pro reo, odlučio u korist optuženog i shodno odredbi čl.373.st.1.tač.2 Zakonika o krivičnom postupku (ZKP), donio presudu kojom se optuženi oslobađa od optužbe.

Odluka o troškovima donijeta je shodno odredbi čl.230 ZKP-a, a isti se odnose na troškove prevođenja i nagradu braniocu po službenoj dužnosti, o čemu će biti odlučeno posebnim rješenjem, nakon razrešenja branioca.

Sa izloženog odlučeno je kao u izreci presude.

VIŠI SUD PODGORICA
Dana 19.04.2018.godine
PREDSJEDNIK VIJEĆA-SUDIJA
Vesna Moštrokol s.r.

PRAVNA POUKA:

Protiv ove presude dozvoljena je žalba
Apelacionom sudu Crne Gore u roku od
15 dana od dana prijema pismenog otpra-
vka iste, a preko ovog suda.

Tačnost otpravka ovjerava namještenik suda
Anka Raković