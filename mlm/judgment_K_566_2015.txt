K.br. 566/15
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki, uz učešće Rajković Danijele kao zapisničara, u krivičnom predmetu protiv okrivljenog Š.Š zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, rješavajući po optužnim predlogu ODT-a Podgorica Kt.br. 722/15 od 02.09.2015. godine, nakon glavnog i javnog pretresa, održanog dana 15. 10. 2015. godine, u prisustvu zastupnika optužnog predloga Marije Kažić i okrivljenog, donio je i istog dana javno objavio

P R E S U D U
Okrivljeni:

Š.Š, JMB xxxxxxxxxxxxxx, od oca S i majke B, rođene G, rođen xx. xx. 19xx. godine u Plavu, sa prebivalištem u Podgorici Dinoša bb, državljanin Crne Gore, pismen, završio osnovnu školu, nezaposlen, oženjen, otac troje djece, srednjeg imovnog stanja, neosuđivan.

Kriv je

Što je:

Tokom septembra i oktobra 2011. godine, u Podgorici, u naselju Dinoša, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je vršio rekonstrukciju postojećeg objekta spratnosti P, dimenzija u osnovi cca 11,00 x 4,5 metara, tako što je izlio AB temelj, dozidao zidove do visine cca 3,2 metra, izlio stubove, postavio oplate i podupirače za izlivanje AB ploče nad etažom prizemlje, a da prethodno za navedene radove nije pribavio građevinsku dozvolu, pri čemu je bio svjestan svog djela i htio njegovo izvršenje, znajući da je njegovo djelo zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika Crne Gore.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika Crne Gore i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu predhodno utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z lo ž e nj e
Optužnim predlogom Osnovnog državnog tužioca Podgorica Kt. br. 722/15 od 02. 09. 2015. godine stavljeno je na teret okrivljenom Š.Š izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore, pa je zastupnik optužbe Kažić Marija, zastupajući optužni akt na glavnom pretresu, ostala pri optužnom predlogu, nalazeći da je iz jasnog i određenog priznanja okrivljenog utvrđeno da je okrivljeni izvršio krivično djelo, pa je predložila da ga sud oglasi krivim i osudi po zakonu.

Okrivljeni Š.Š je u svojoj odbrani, datoj u prethodnom postupku i na glavnom pretresu, priznao da je učinio krivično djelo stavljeno mu na teret, navodeći da je prije otprilike 20 godina kupio jednu parcelu u Dinoši, površine oko 1700 m2, na kojoj je bila izgrađena kuća u kojoj i danas živi, dok se pored nje nalazio pomoćni objekat - garaža, koja je bila izgrađena od drveta. Vremenom je taj pomoćni objekat propao, te ga je porušio i na mjesto tog objekta, započeo izgradnju drugog objekta od tvrdog materijala. Objekat je dimenzija otprilike 11m x 5m, zidove je ozidao od blokova, i pokrio ga limom. Krov koji je bio izrađen od lima i postavljen na drvenu konstrukciju, vremenom je propao, pa je odlučio da izradi novi krov. Pomenuti stari krov je porušio, a obzirom da su zidovi bili visine 2,7m, dozidao je još 2-3 reda blokova, a zatim izlio stubove. Ošalovao je ploču i pripremio za izlivanje, a sve radove koje je opisao, koje je izvršio na svom objektu nakon rušenja krova, vršio je nekih mjesec dana prije nego je kod njega došla građevinska inspekcija. Dalje je naveo da je u oktobru mjesecu kod njega kući došao građevinski inspektor i zatekao stanje koje je prethodno opisao, da u tom trenutku ploča još uvijek nije bila izlivena, ali da su bili postavljeni podupirači i oplata, tako da je sve bilo pripremljeno za izlivanje ploče. Sjeća se da je inspektor tada sačinio zapisnik u kojem je konstatovao zatečeno stanje, a on je taj zapisnik potpisao. Za izvođenje građevinskih radova nije imao građevinsku dozvolu, a misli da se ta dozvola ne može ni dobiti, odnosno da u Dinoši niko nema građevinsku dozvolu, dok je inače, prije nekih godinu dana on izlio ploču, na objekat stavio prozore i jedna vrata, i da on stoji u takvom stanju i dan danas. Na glavnom pretresu je dodao da je znao da je za gradnju potrebna građevinska dozvola, dok je u završnoj riječi naveo da mu je žao što je izvršio predmetno krivično djelo, te da je spreman da objekat legalizuje čim to bude moguće.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije na ime okrivljenog od 09.09.2015. godine, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni tokom septembra i oktobra 2011. godine, u Podgorici, u naselju Dinoša, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je vršio rekonstrukciju postojećeg objekta spratnosti P, dimenzija u osnovi cca 11,00 x 4,5 metara, tako što je izlio AB temelj, dozidao zidove do visine cca 3,2 metra, izlio stubove, postavio oplate i podupirače za izlivanje AB ploče nad etažom prizemlje, a da prethodno za navedene radove nije pribavio građevinsku dozvolu, čime je ostvario sva bitna obilježja krivičnog djela građenje objekta bez građevinske dozvole iz čl. 326a Krivičnog zakonika Crne Gore.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za gradnju i rekonstrukciju objekta neophodno prethodno dobijanje građevinske dozvole, pa je preduzimajući rekonstrukciju postojećeg objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika Crne Gore, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, porodičnost i činjenicu da je otac troje maloljetne djece, te dosadašnje neporočno vladanje i s tim u vezi raniju neosuđivanost, što je sud utvrdio čitanjem izvoda iz kaznene evidencije na ime okrivljenog, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, primjenom čl. 45 st. 1 tač. 3 i čl. 46 st. 1 tač. 5 Krivičnog zakonika, okrivljenomj ublažio kaznu ispod zakonskog minimuma za predmetno krivično djelo i utvrdio kaznu zatvora u trajanju od tri mjeseca, pri čemu je sud, primjenom čl. 53 i 54 Krivičnog zakonika Crne Gore, okrivljenom izrekao uslovnu osudu kao u izreci presude, nalazeći da će se i sa prijetnjom izvršenja utvrđene kazne zatvora i vremenom provjeravanja okrivljenog u periodu od jedne godine, na okrivljenog u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika Crne Gore.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € na ime paušala kao dijela troškova krivičnog postupka, a koji iznos troškova krivičnog postupka je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 15.10.2015. godine

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković
ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom,
- A/a.

Postupljeno dana ______________
Radnik suda __________________