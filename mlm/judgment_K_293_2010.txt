K.br.293/10
U IME CRNE GORE
OSNOVNI SUD U BARU, sudija Strugar Nikola, kao sudija pojedinac, sa zapisničarom Zoricom Ivanović, u krivičnom predmetu okrivljenog P. E., zbog krivičnog djela krađa iz čl.239 st.1 Krivičnog zakonika, po optužnom predlogu Osnovnog državnog tužioca Kt.br.77/10 od 30.06.2010.godine, nakon glavnog i javnog pretresa održanog dana 19.09.2012.godine u prisustvu zastupnika optužbe saradnika kod Osnovnog državnog tužioca iz Bara Vujović Sanje, branioca okrivljenog adv. D. M. i predstavnika oštećene Elektrodistribucije P. D., a u odsustvu uredno pozvanog okrivljenog, dana 19.09.2012.godine donio i javno objavio

P R E S U D U
Okrivljeni,
P. E. od oca Z. i majke H., rođene S., rođen ...godine u B. P., nastanjen u Nj., sa privremenim boravkom u B., oženjen, otac dvoje djece, neosuđivan,
Na osnovu čl.373 tač.2 ZKP-a
OSLOBAĐA SE OD OPTUŽBE
Da je,
U periodu od 19.04.2008.godine do 08.05.2008.godine u naselju D., Opština B., u svom stambenom objektu, oduzeo tuđu pokretnu stvar – električnu energiju, vlasništvo Elektrodistribucije B., svjestan svog djela i htio njegovo izvršenje, na način što je objekat direktno priključio na elektro mrežu kablom PPY 3 x 2,5 mm2 na kablovsko priključni ormar (KPO) prije brojila i tako ga bez mjerenja napajao električnom energijom, usled čega u objektu nije mjerena njena potrošnja i time na štetu Elektrodistribucije B., prisvojio električnu energiju u vrijednosti od 138,85 €, u namjeri da u dužem vremenskom periodu njenim prisvajanjem sebi pribavi protivpravnu imovinsku korist u iznosu od preko 150 eura,
- čime bi izvršio krivično djelo krađa iz čl.239 st.1 Krivičnog zakonika.

Troškovi krivičnog postupka padaju na teret budžetskih sredstava suda.

O b r a z l o ž e n j e
Optužnim predlogom Osnovnog državnog tužioca u Baru Kt.br.77/10 od 30.06.2010.godine, stavljeno je na teret okrivljenom P. E. izvršenje krivičnog djela kradja. Zastupnik optužbe je u završnoj riječi precizirao dispozitiv optužnog predloga na način kao u izreci ove presude, predlažući da sud okrivljenog oglasi krivim i osudi po zakonu.

Glavni pretres je dana 19.09.2012.godine održan je u odsustvu uredno pozvanog okrivljenog, na osnovu čl.457 ZKP-a, obzirom da je okrivljeni uredno pozvan, a njegovo saslušanje nije bilo nužno jer je prije toga dao svoju odbranu.

Okrivljeni je u svojoj odbrani datoj pred ovim sudom u cjelosti negirao izvršenje krivičnog djela koje mu se optužnim predlogom stavlja na teret i u bitnom naveo da već 10 godina živi u Nj., gdje radi kao izvodjač radova i ima svoju privatnu firmu, a bavi se poslovima moleraja, da je prije 8 godina u B. kupio plac i kuću, da je ova kuća imala električno brojilo broj 41730744, za koje su dolazili računi za struju. Kuća je bila u grubim gradjevinskim radovima i bio je završen prvi sprat i ulazna vrata od prvog sprata su se mogla otvoriti bez upotrebe sile jer objekat još uvijek nije bio završen. U periodu od 19.04.2008.godine do 08.05.2008.godine nije bio u C. G., već u Nj.. Iz N. je svojim vozilom došao u C. G. negdje u junu-julu mjesecu 2008.godine i bio u B. P. kod svojih roditelja, kada ga je njegova rodjaka S. M. koja živi u B. i koja je provjeravala da li je sve u redu sa njegovom kućom obavijestila ga da su radnici Elektrodistribucije isključili struju u njegovom objektu i da postoji jedan kabal koji je priključen na tep ormar, kojim je u unutrašnjosti kuće spojena jedna sijalica. Nakon ovog poziva odmah je došao u B. i zatekao isključenu stuju u njegovom objektu sa brojila 41730744, a u objektu se nalazio jedan kabal na kojem se nalazila jedna sijalica koji kabal je bio provučen kroz prozor u prizmenom dijelu kuće, te je odmah otišao u Elektrodistribuciju i platio iznos od 571,18 eura na ime utrošene električne energije i nakon toga ovlašćeni službenici Elektrodistribucije su dana 17.12.2008.godine njegov objekat u mjestu D. ponovo priključili na elektro mrežu. Kada je došao u C. G. iz Nj. u junu-julu 2008.godine, povremeno je izlazio iz C. G. odnosno iz B. P. u P., jer je u P. rodbina njegove supruge, koja je zajedno sa njim došla u C.G. u periodu jula mjeseca 2008.godine. U svojoj odbrani je takodje dodao da je njegova žena bila u drugom stanju i da je porodjaj bio dana 30.05.2008.godine, te da je to još jedan razlog koji ide u prilog tvrdnje da nije bio u Crnu Goru u periodu od 19.04.2008.godine do 08.05.2008.godine, već da je bio u Nj., gdje je živio sa svojom suprugom gdje se ista i porodila.

U dokaznom postupku sud je proveo sledeće dokaze: saslušao je predstavnika oštećene Elektroprivrede Crne Gore – Elektrodistribucije B. P. D. i svjedoka V. I., na saglasan predlog stranaka pročitao je iskaz svjedoka I. M. sa zapisnika rađenog u istražnom postupku od 28.06.2010.godine, iskaz svjedoka B. F. sa zapisnika rađenog u istražnom postupku od 17.03.2010.godine i sa glavnog pretresa od 17.02.2012.godine, iskaz svjedoka Š. T. sa zapisnika rađenog u istražnom postupku od 17.03.2010.godine i sa glavnog pretresa od 17.02.2012.godine, iskaz svjedoka S. M. sa zapisnika o glavnom pretresu od 27.10.2011.godine, pročitao je zapisnik o kontroli mjernog mjesta Elektrodistribucije B. od 08.05.2008.godine, zapisnik o kontroli mjernog mjesta Elektrodistribucije B. od 19.04.2008.godine, zapisnik o kontroli mjernog mjesta Elektrodistribucije B. od 20.05.2008.godine, dopis UP PJ Granične policije u B. od 23.04.2012. godine, dopis UP PJ P. granične policije br. ... od 06.08.2012.godine, pročitao nalaz i mišljenje vještaka elektro struke Rista Lekića i saslušao istog vještaka na glavnom pretresu i pročitao izvod iz KE za okrivljenog izdat od UP PJ B.P..

Sud je odbio predlog da se u dokaznom postupku pročita ugovor dostavljen od strane okrivljenog koji datira od 26.03.2008.godine, jer nije dostavljen u orginalu, kao i da se saslušava svjedok M. S. je bi saslušanje istog vodilo znatnom odugovlačenju krivičnog postupka.

Iz iskaza predstavnika oštećene Elektroprivrede Crne Gore – Elektrodistribucije B. P. D. proizlazi da je u objektu okrivljenog postojalo električno brojilo koje je bilo u bazi nelegalnih potrošača, da je dana 19.04.2008.godine od strane ovlašćenih službenika Elektrodistribucije ovo brojilo isključeno sa elektro mreže, da bi dana 08.05.2008.godine u ponovnoj kontroli ovlašćeni službenici Elektrodistribucije zateki da je objekat okrivljenog priključen kablom 3x2 mm na priključni ormar koji kabal se napajao električnom energijom, a struja nije mjerena. Okrivljeni je platio dug Elektrodistribuciji za utrošenu električnu energiju dana 01.08.2008.godine nakon čega su ovlašćeni službenici Elektrodistribucije ponovo priključili objekat okrivljenog preko istog brojila na elektro mrežu. U konačnom je navela da se pridružuje krivičnom gonjenju protiv okrivljenog ali da ne postavlja imovinsko pravni zahtjev.

Svjedok V. I. je naveo da više od 30 godina živi i radi u Nj. u K., da poznaje okrivljenog koji takodje živi i radi u istom gradu, da je zajedno sa okrivljenim i njihovim porodicama 2008.godine svojim vozilima iz Njemačke došli na odmor u C. G., a to je bilo negdje 10.07.2008.godine. Prije 10.07.2008.godine okrivljenog je skoro svaki dan gledao u Nj.gdje su živjeli i bio je u svakodnevnom kontaktu sa njim, tako da okrivljeni prije 10.07.2008.godine nije bio u C. G.. Takodje je dodao da je žena okrivljenog bila trudna i porodila se dana 30.05.2008.godine u Nj..

Iz iskaza svjedoka I. M. proizilazi da je dana 08.05.2008.godine sa kolegama iz EP CG B. Š. T. i B. F. vršio kontrolu u naselju D. i u kući P. E. su zatekli na tep ormaru priključen kabal pgp 3x2,5 mm koji ulazi kroz prozor u navedenu kuću, u kojoj tada nije bilo nikoga, da su to zapisnički konstatovali i isključili kabal sa tep ormara.

Iz iskaza svjedoka B. F. proizilazi da su prilikom redovne kontrole zajedno sa svojim kolegama I. M. i Š. T. dana 08.05.2012.godine na području V. P. – D., u domaćinstvu P. E. zatekli sa tep ormara - priključne kutije direktno bez mjerenja, gdje je bio zakačen kabal ppy 3x2,5 mm, koji je napajao nešto u objektu koji je bio zaključan, što su konstatovali zapisnikom o kontroli mjernog mjesta od 08.05.2008.godine, kada su i isključili kabal sa tep ormara. Objekat okrivljenog je bio isključen sa elektro mreže već 19.04.2008.godine. Takodje je bio u kontroli mjernog mjesta dana 20.05.2008.godine i tom prilikom su konstatovali da je kabal isključen sa tep ormara, a da je i dalje prolazio kroz otvoren prozor u objektu okrivljenog, što je konstatovano zapisnikom do 20.05.2008.godine. Prilikom obije kontrole okrivljeni nije bio prisutan.

Iz iskaza svjedoka Š. T. proizilazi da su prilikom redovne kontrole dana 08.05.2008.godine, zajedno sa svojim kolegama B.ć F. i I. M. na području V. P. – D., kod P. E. zatekli sa tep ormara - priključne kutije direktno bez mjerenja, da je bio zakačen kabal ppy 3x2,5 mm, te je napajao nešto u objektu koji je bio zaključan, a što je sve konstatovano zapisnikom od 08.05.2008.godine i isključili su taj kabal sa tep ormara. Objekat okrivljenog je bio isključen sa elektro mreže već 19.04.2008.godine. Dana 20.05.2008.godine su ponovo bili u kontrolu mjernog mjesta i tada su konstatovali da je kabal bio isključen sa tep ormara i da je prolazio na isti način kao i prethodne kontrole kroz otvoren prozor na kipu u unutrašnjosti objekta, što su takodje konstatovali zapisnikom od 20.05.2008.godine koji je potpisala S. M.. Prilikom obije ove kontrole okrivljeni nije bio prisutan na licu mjesta.

Iz iskaza svjedoka S. M. proizilazi da okrivljeni živi u Nj. već 10 godina i dolazi u C. G. samo u toku sezone na odmor, da ona ima ključeve od njegove kuće u B. i povremeno obilazi kuću kako bi provjerila stanje u istoj. Negdje u četvrtom mjesecu 2008.godine vidjela da je u kući isključena struja, a nakon mjesec dana je otišla ponovo da provjeri i vidjela da je u kući preko TEP ormara kroz prozor priključen jedan bijeli kabal na jednu sijalicu koja se nalazila u hodniku u prizemnom dijelu kuće, da su se inače i vrata na ovoj kući mogla otvoriti jačim pritiskom na ista, da je okrivljeni u to vrijeme bio u Nj.. Nakon što je došao u C. G. negdje u julu mjesecu istom je prenijela sve što se desilo, a okrivljeni je odmah otišao u Elektrodistribuciju i regulisao potrošnju struje.

Iz nalaza i mišljenja vještaka L. R. od 23.06.2010.godine proizilazi da je na osnovu podataka i činjenica navedenih u Zapisniku o kontroli mjernog mjesta br.00715 od 08.05.2010.godine koji su sačinili i u ime ED Bar potpisali radnici Š. T., I. M. i B. F. utvrđeno da je u stambenom objektu P. E.a, koji se nalazi u D., neovlašćeno preuzimana neregistrovana električna energija preko kabla PPY 3x2,5 mm2, na način što je kabal direktno spojen na kablovsko priključni ormar (KPO) prije brojila, da je način obračuna neovlašćene neregistrovane potrošnje električne energije regulisan čl.59 i 62 Pravila o snadbijevanju električnom energijom, važećim Tarifnim pravilnikom i cijenama električne energije, pa na osnovu navedenog proizilazi da vrijednost neregistrovane neovlašćene potrošnje iznosi 138,85 €. U riječi na glavnom pretresu vještak je naveo da je obračun od 138,85 eura uzet za period od tri mjeseca prije datuma od 08.05.2008.godine.

Iz zapisnika o kontroli mjernog mjesta Elektrodistribucije B. od 19.04.2008.godine proizilazi da su ovlašćeni predstavnici ED B. prilikom vršenja kontrole u domaćinstvu P. E., D. ulica 135, konstatovali na zapisniku da je potrošač isključen sa električne mreže jer je nelegalan potrošač i isti je isključen ispod brojila, te da potrošač nije prisutan, a zapisnik u ime predstavnika potrošača nije potpisan.

Iz zapisnika o kontroli mjernog mjesta Elektrodistribucije B. od 08.05.2008.godine proizilazi da su ovlašćeni predstavnici ED B. prilikom vršenja kontrole u domaćinstvu P. E., D., na zapisniku konstatovali da je prilikom kontrole u navedenoj ulici na TEP ormaru navedene kuće direktno bez mjerenja priključen kabal ppy 3x2,5 mm koji ulazi kroz prozor u kuću, u kojoj kući nema nikoga, pa ne znaju šta se unutra napaja, te da je brojilo isključeno i plombirano na TEP ormaru. Zapisnik nije potpisan od strane predstavnika potrošača.

Iz zapisnika o kontroli mjernog mjesta Elektrodistribucije B. od 20.05.2008.godine proizilazi da su ovlašćeni predstavnici ED B. prilikom vršenja kontrole u domaćinstvu P. E., D., konstatovali da je kabal 3 x 2,5 mm bio skinut sa tep ormara i da je prolazio kroz otvoreni prozor u unutrašnjosti objekta okrivljenog. Ovaj zapisnik potpisala je u ime predstavnika potrošača S. M..

Iz dopisa UP PJ Granične policije u B. od 23.04.2012.godine proizilazi da lice P. E. nije evidentirano u evidencijama prelaska državne granice na graničnom prelazu L. B. u vremenskom periodu od 19.04.2008.godine do 08.05.2008.godine.

Iz dopisa UP PJ P. granične policije br. ... od 06.08.2012.godine proizilazi da je lice P. E. u periodu od 01.04.2008.godine do 01.10.2008.godine evidentiran na graničnom prelazu „D.“ i to: dana 10.07.2008.godine na ulazu u C. G., PI br. ... izdata u C. G., provjeren kao vozač PMV-a marke „VW“ tip „Pasar“, nj. reg. oznaka ...; dana 11.07.2008.godine na ulazu u C. G., PI br. ... izdata u C. G., provjeren kao vozač PMV-a marke „VW“ tip „Pasar“, nj. reg. oznaka ... i dana 01.09.2008. godine na izlazu iz C. G., PI br. ... izdata u C. G., provjeren kao vozač PMV-a, a na graničnom prelazu „D.“ putni pravac R. – N. P. evidentiran je dana 31.08.2008. godine na ulazu u C. G., provjeren kao vozač PMV marke „Mercedes“, nj. reg. oznaka ..., čiji je identitet utvrđen na osnovu lične karte broj ... izdate od strane PJ B. P..

Iz izvoda iz KE za okrivljenog izdatog od UP PJ B. P. proizilazi da P. E. ne prolazi kaznenu evidenciju ove Područne jedinice.

Cijeneći provedene dokaze na glavnom pretresu ovaj sud je našao da nije bilo dokaza da je okrivljeni P. E. izvršio krivično djelo krađa iz čl.239 st.1 Krivičnog zakonika koje mu se optužnim predlogom stavljeno na teret.

Prije svega iz zapisnika o kontroli mjernog mjesta od 19.04.2008.godine proizilazi da su ovlašćeni službenici Elektrodistribucije u B. prilikom vršenja kontrole u objektu okrivljenog u B., ul. D., isključili objekat okrivljenog sa elektro mreže, obzirom da je isti nelegalan potrošač, te da je u objektu okrivljenog nakon toga dana 10.05.2008.godine objekat okrivljenog direktno priključen na elektro mrežu kablom ppy 3 x 2,5 mm na kablovsko priključni ormar prije brojila i na taj način se napajao električnom energijom.

Naprijed navedeno proizilazi iz zapisnika o kontroli mjernog mjesta od 19.04.2008.godine, zatim zapisnika o kontroli mjernog mjesta od 08.05.2008.godine, a što su potvrdili i svjedoci I. M., Š. T. i B. F., ovlašćeni službenici Elektrodistribucije u B..

Okrivljeni se branio time da je u pitanju bio njegov vlastiti objekat, da je taj objekat bio u grubim gradjevinskim radovima i da živi u Nj. sa svojom porodicom gdje i radi, i da je u 2008.godini prvi put došao u C. G. u julu mjesecu 2008.godine svojim vozilom tako da nije bio u C. G. u periodu od 19.04.2008.godine do 08.05.2008.godine i nije ni mogao priključiti kablom svoj objekat direktno na tep ormaru, a čim je saznao za ove činjenice o kojima je obaviješten od S. M. koja je u B. obilazila njegov objekat i imala ključ od istog, otišao je u Elektrodistribuciju i izmirio sva svoja dugovanja prema Elektrodistribuciji, koja su nakon izvjesnog vremena njegov objekat priključili na elektro mrežu.

Provjeravajući ovakvu odbranu okrivljenog, sud je prilikom donošenja odluke imao u vidu iskaz svjedoka S. M. i V. I., čije iskaze je ovaj sud u potunosti prihvatio kao istinite i uvjerljive i ničim osporene.

Iz iskaza svjedoka S. M. sud je utvrdio da je okrivljeni živio u Nj., da je imala ključeve od njegove kuće u B., koju je i povremeno obilazila, da je u aprilu mjesecu 2008.godine vidjela da je u kući okrivljenog isključena struja, a nakon mjesec dana od tada obilazeći ponovo kuću okrivljenog primijetila jedan kabal koji je preko tep ormara kroz prozor bio instaliran u objektu okrivljenog u prizemnom dijelu kuće, za koje je vrijeme okrivljeni bio u Nj. i o svemu ovome ga obavijestila, te je okrivljeni došao u julu mjesecu u B. i regulisao stanje sa Elektrodistribucijom u B..

Nadalje, iz iskaza svjedok V. I. proizilazi da isti živi u K. – Nj., i da se družio svakodnevno sa okrivljenim i da je okrivljeni sve do jula mjeseca 2008.godine bio u Nj., te da su zajedno sa svojim porodicama došli u C.G. dana 10.07.2008.godine.

Iz dopisa Uprave policije PJ P. granične policije od 06.08.2012.godine proizilazi da je okrivljeni dana 10.07.2008.godine evidentiran na graničnom prelazu D. na ulazu u C. G. i to njegovim vozilom marke Pasat nj. rg oznaka ..., što je upravo u potpunosti saglasno sa iskazom okrivljenog i iskazom svjedoka V. I. i S. M..

Uz ovo sud je takodje cijenio da svi zapisnici o kontroli mjernog mjesta koji su dostavljeni od strane Elektrodistribucije ovom sudu i koji su kao dokaz provedeni na glavnom pretresu, a radi se o zapisniku o kontroli mjernog mjesta od 19.04.2008.godine, od 08.05.2008.godine i 20.05.2008.godine, nije potpisao okrivljeni koji nije bio na licu mjesta, a ovu činjenicu vezano za zapisnik o kontroli mjernog mjesta od 08.05.2008.godine i 20.05.2008.godine da okrivljeni nije bio na licu mjesta potvrdjuju i svjedoci B. F., Š. T. i I. M., koja činjenica je takodje bila u prilogu odbrane okrivljenog koji se branio da u periodu navedenom u optužnom predlogu nije bio u C. G..

Zapisnikom od 20.05.2008.godine konstatovano je da je postojao kabal koji je prolazio kroz otvoreni prozor u objektu okrivljenog koji je bio isključen sa tep ormara, jer su ovlašćeni službenici dana 08.05.2008.godine isključili ovaj kabal sa tep ormara, ali je evidentno isti ostao tako isključen sa tep ormara prolazeći kroz otvoreni prozor u objektu okrivljenog, a koje tvrdnje ni sam okrivljeni nije osporio, navodeći da kada je u julu mjesecu 2008.godine došao na lice mjesta primijetio je da postoji kabal koji je prolazio kroz prozor unutar njegovog objekta.

Nadalje, punomoćnik oštećene je potvrdila da je okrivljeni dana 01.08.2008.godine uplatio utrošenu električnu energiju kao razlog za ponovno priključenje objekta na elektro mrežu, što je upravo i okrivljeni tvrdio, navodeći da je odmah po dolasku u C. G. izmirio sva dugovanja prema elektrodistibuciji, a koji su ga nakon uplate 01.08.2008.godine duga Elektrodistribuciji za utrošenu električnu energiju priključili na elektro mrežu.

Sud je takođe cijenio i ostale materijalne dokaze provedene na glavnom pretresu, ali je našao da ni oni nisu od značaja za drugačije presuđenje u ovoj krivično pravnoj stvari.

Vještak elektro struke R. L. je dao obračun neovlašene potrošnje za period od tri mjeseca za period od 08.05.2008.godine, koji je u svom nalazu i mišljenju imao na uvid zapisnik Elektrdistribucije od 08.05.2008.godine kada su ovlašćeni službenici zatekli da je objekat priključen kablom 3 x 2,5 mm, te da se objekat napajao električnom energijom a da struja nije mjerena, a kod činjenice da je ovaj sud utvrdio da okrivljeni nije preduzeo ove navedene radnje, i da nije bilo dokaza da je okrivljeni priključio kabal na priključni tep ormar i na taj način napajao električnom strujom objekat, ovaj sud je našao da je nalaz i mišljenje vještaka elektro struke i njegovo pojašnjenje na glavnom pretresu, bez uticaja na drugačije presudjenje.

Imajući u vidu naprijed navedeno ovaj sud je okrivljenog oslobodio od optužbe na osnovu čl.373 tač.2 ZKP-a, jer nije bilo dokaza da je okrivljeni izvršio krivično djelo kradja iz čl.239 st.1 Krivičnog zakonika.

Shodno čl.239 st.2 ZKP-a oštećena Elektroprivreda Crne Gore – Elektrodistribucija B. se radi ostvarivanja imovinsko pravnog zahtjeva upućuje na redovnu građansko pravnu parnicu, obzirom da podaci prikupljeni u toku krivičnog postupka ne pružaju pouzdan osnov ni za djelimično ni za potpuno presuđenje.

Odluka o troškovima krivičnog postupka zasniva se na odredbi čl.230 ZKP-a, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude
OSNOVNI SUD U BARU

Dana 19.09.2012.godine
ZAPISNIČAR S U D I J A,
Zorica Ivanović Nikola Strugar
PRAVNA POUKA: Protiv ove presude može se izajviti žalba Višem sudu u Podgorici u roku od 8 dana od dana prijema pismenog otpavka. Žalba se predaje ovom sudu u dva primjerka.

D.n.a.

- ODT iz Bara,
- okrivljenom,
- braniocu,
- oštećenoj,
- u spise.