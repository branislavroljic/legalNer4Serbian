K.br.40/18
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog K.S.e, koga brani branilac M.B.o, advokat iz P., zbog krivičnog djela teška tjelesna povreda iz čl.151 st.1 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.601/18 od 12.06.2018. godine, koji je na ročištu povodom odlučivanja o sporazumu o priznanju krivice zastupala R. V., tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice Osnovnog suda u Danilovgradu K.br.40/18 od 17.09.2018. godine - pravosnažno dana 02.10.2018. godine, donio je dana 05.10.2018. godine

P R E S U D U
Okrivljeni K.S.A, JMBG...., od oca R. i majke S., rođene Č., rođen ....godine u P., sa prebivalištem u D., na adresi L. b.b., državljanin Crne Gore, razumije crnogorski jezik, njegov jezik je crnogorski, pismen, završio srednju hemijsku školu, neoženjen, bez djece, srednjeg imovnog stanja, neosuđivan.

Kriv je

Što je:

Dana 05. aprila 2018. godine, oko 22,30 časova, u ugostiteljskom objektu "S. k.", u ulici V. Đ., opština D., svjestan svog djela čije izvršenje je htio i znajući da je isto zabranjeno, teško tjelesno povrijedio oštećenog K. A., na način što je na ulazu ugostiteljskog objekta sačekao oštećenog i držeći na šaci metalni bokser zadao oštećenom udarac pesnicom u predjelu lica, kojom prilikom je oštećeni zadobio tešku tjelesnu povredu u vidu lučne crtaste rane razderine na grebenu nosa promjera 12x2 mm, preloma nosnih kostiju sa dislokacijom, preloma prednjih zidova oba čeona sinusa - više desnog, krvnog podliva oka oba oka - više desnog i gornjeg kapka desnog oka i krvarenja u veznici desnog oka,
- čime je izvršio krivično djelo teška tjelesna povreda iz čl.151 st.1 Krivičnog zakonika Crne Gore.

Pa sud okrivljenog primjenom citiranog zakonskog propisa, te čl. 4, 5, 13, 15, 32, 41, 42 i 51 KZ CG i čl.226, 229 i 374 ZKP-a,
O S U Đ U J E
Na kaznu rada u javnom interesu u trajanju od 260 (dvije stotine i šezdeset) časova, koja kazna će se izvršiti za vrijeme od 5 (pet) mjeseci, s tim što ne može biti duža od 60 (šezdeset) časova u toku jednog mjeseca, u koju kaznu mu se uračunava vrijeme lišenja slobode od 06.04.2018. godine do 07.04.2018. godine, na način što se jedan dan lišenja slobode računa kao 8 časova rada u javnom interesu.

Ukoliko okrivljeni ne vrši rad u javnom interesu, ova kazna će se zamijeniti kaznom zatvora, tako što će se svakih započetih šezdeset časova rada u javnom interesu zamijeniti kaznom zatvora u trajanju od jednog mjeseca.

Dužan je okrivljeni da na ime troškova krivičnog postupka uplati u korist budžeta Crne Gore novčani iznos od 60,50 €, kao i da po osnovu sudskog paušala uplati u korist budžeta Crne Gore novčani iznos od 30,00 €, a sve prednje u roku od 15 dana po pravosnažnosti presude.

Na osnovu čl.239 st.2 ZKP-a, oštećeni K. A. se radi ostvarivanja imovinskopravnog zahtjeva upućuje na parnični postupak.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.601/18 od 12.06.2018. godine, okrivljenom K.S.i stavljeno je na teret da je izvršio krivično djelo teška tjelesna povreda iz čl.151 st.1 Krivičnog zakonika Crne Gore.

Dana 28.06.2018. godine, uz dopis Osnovnog državnog tužilaštva u Podgorici Kt.br.601/18 od 26.06.2018. godine, Osnovnom sudu u Danilovgradu dostavljen je zapisnik o pregovaranju Kt.br.601/18 od 26.06.2018. godine, zapisnik o saslušanju okrivljenog K.S.e Kt.br.601/18 od 26.06.2018. godine i sporazum o priznanju krivice okrivljenog Kt.br.601/18 od 26.06.2018. godine.

Na ročištu za razmatranje sporazuma o priznanju krivice, održanom dana 17.09.2018. godine, sud je pročitao dokaze predložene optužnim predlogom i to: na saglasan predlog stranaka pročitao iskaz svjedoka-oštećenog K. A. sa zapisnika o saslušanju svjedoka Kt.br.601/18 od 18.04.2018. godine, sačinjenim pred ODT-om u Podgorici; na saglasan predlog stranaka pročitao iskaz svjedoka M. G. sa zapisnika o saslušanju svjedoka Kt.br.601/18 od 12.06.2018. godine, sačinjenim pred ODT-om u Podgorici; pročitao nalaz i mišljenje vještaka medicinske struke, specijaliste za sudsku medicinu Prof. Dr. Č. D. od 15.05.2018. godine; pročitao izvod iz kaznene evidencije Ministarstva pravde Crne Gore KE br.99/18 od 28.06.2018. godine, na ime okrivljenog K.S.e; pročitao zapisnik o pregovaranju Kt.br.601/18 od 26.06.2018. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici D. I. Đ., okrivljenog K.S.e i branioca okrivljenog, advokata M.B.a; pročitao zapisnik o saslušanju okrivljenog K.S.e Kt.br.601/18 od 26.06.2018. godine, sačinjen pred ODT-om u Podgorici i pročitao sporazum o priznanju krivice Kt.br.601/18 od 26.06.2018. godine, zaključen pred ODT-om u Podgorici, između državnog tužioca Osnovnog državnog tužilaštva u Podgorici D. I. Đ., okrivljenog K.S.e i branioca okrivljenog, advokata M.B.a.

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog K.S.e i da je okrivljeni u vrijeme i na način opisan u izreci ove presude učinio krivično djelo teška tjelesna povreda iz čl.151 st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, njegovu raniju neosuđivanost, što je utvrđeno iz citiranog izvoda iz kaznene evidencije na ime okrivljenog, kao i činjenicu da se oštećeni K. A. nije pridružio krivičnom gonjenju protiv okrivljenog, što su olakšavajuće okolnosti na njegovoj strani, dok otežavajućih okolnosti nije bilo. Imajući u vidu navedene olakšavajuće okolnosti na strani okrivljenog, te odsustvo otežavajućih okolnosti, ovaj sud nalazi da će se u konkretnom slučaju kaznom rada u javnom interesu u trajanju od 260 (dvije stotine šezdeset) časova, koja kazna će se izvršiti za vrijeme od 5 (pet) mjeseci, s tim što ne može biti duža od 60 (šezdeset) časova u toku jednog mjeseca, ostvariti svrha kažnjavanja iz čl.32 KZCG i na taj način dovoljno uticati na okrivljenog da ubuduće ne vrši ista ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZCG. Ukoliko okrivljeni ne vrši rad u javnom interesu, ova kazna će se zamijeniti kaznom zatvora, tako što će se svakih započetih šezdeset časova rada u javnom interesu zamijeniti kaznom zatvora u trajanju od jednog mjeseca, a u smislu odredbe čl.41 st.6 Krivičnog zakonika Crne Gore.

Na osnovu čl.51 st.4 Krivičnog zakonika Crne Gore, okrivljenom K.S.i se u izrečenu kaznu uračunava vrijeme lišenja slobode od 06.04.2018. godine do 07.04.2018. godine, na način što se jedan dan lišenja slobode računa kao 8 časova rada u javnom interesu.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka u korist budžeta Crne Gore uplati novčani iznos od 60,50 €, koji iznos se odnosi na ime izrade nalaza i mišljenja vještaka medicinske struke, specijaliste za sudsku medicinu Prof. Dr. Č. D. od 15.05.2018. godine, a takođe je obavezan ovaj okrivljeni da u korist budžeta Crne Gore po osnovu sudskog paušala uplati i novčani iznos od 30,00 €, koji iznos je odmjeren srazmjerno trajanju, složenosti ovog postupka i imovnom stanju okrivljenog. Navedene novčane iznose okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Na osnovu čl.239 st.2 ZKP-a, oštećeni K. A. se radi ostvarivanja imovinskopravnog zahtjeva upućuje na parnični postupak, budući da činjenice utvrđene u ovom postupku ne pružaju pouzdan osnov ni za potpuno, ni za djelimično presuđenje u tom dijelu, a njihovo utvrđivanje bi vodilo nepotrebnom odugovlačenju postupka.

Na osnovu izloženog, a u smislu odredbe čl.303 st.1 ZKP-a, odlučeno je kao u izreci presude.

ZAPISNIČARKA SUTKINJA
Ana Ivanović, s.r. Sonja Keković, s.r.

PRAVNA POUKA: Protiv ove presude nije dozvoljena žalba
DOSTAVITI:

- ODT Podgorica
- Okrivljenom K.S.i
- Braniocu okrivljenog, advokatu M.B.u
- Oštećenom K. A.