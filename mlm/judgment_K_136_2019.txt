U IME CRNE GORE
K.br.136/19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog A.M., koga po službenoj dužnosti brani R.I., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 184/19 od 17.10.2019. godine, koju je na ročištu povodom odlučivanja o sporazumu o priznanju krivice zastupala Jovanović Maja - državna tužiteljka u Višem državnom tužilaštvu u Podgorici, dana 26.05.2020. godine, donio je
P R E S U D U
Optuženi:

A.M., JMB ..., od oca N. i majke S., rođene P., rođen .... godine u P..., sa prebivalištem u P..., M...R...a ..., državljanin Crne Gore, tehničar mašinske energetike, zaposlen kao konobar u kafiću "K...", neoženjen, bez djece, završio srednju mašinsku školu, lošeg imovnog stanja, osuđivan i to: presudom Osnovnog suda u Podgorici, K.br.790/13 od 31.01.2015. godine, zbog krivičnog djela teška krađa iz čl. 240. st. 1. tač.1 Krivičnog zakonika i osuđen na kaznu zatovra u trajanju od 1 (jedne) godine uslovno na 2 (dvije) godine, presudom Osnovnog suda u Kolašinu, K.br. 86/15 od 23.02.2016. godine, zbog krivičnog djela teška tjelesna povreda iz čl.151. st. 1. Krivičnog zakonika Crne Gore i osuđen na kaznu zatvora u trajanju od 3 (tri) mjeseca
KRIV JE
Zato što je:

Dana 11.09.2019. godine, u Podgorici, neovlašćeno radi prodaje držao opojnu drogu marihuanu - supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/2018), proglašena za opojnu drogu, na način što je istu, upakovanu u šest PVC zamotuljaka u ukupnoj količini od 9,299 grama, držao kod sebe, a koju opojnu drogu je predao ovlašćenim policijskim službenicima prilikom kontrole u ugostiteljskom objektu u kojem je zaposlen, nakon čega je policijskim službenicima predao i četiri PVC zamotuljka i jednu PVC kesu u kojima se nalazila opojna droga marihuana u ukupnoj količini od 186,116 grama, a koju je držao u svom stanu, pri čemu je optuženi bio svjestan svog djela i htio je njegovo izvršenje,
- čime je izvršio krivično djelo - neovlašćena proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 32, 33, 36, 36a, 42, 45 i 46.Krivičnog zakonika Crne Gore, te odredbi čl.226, 229 Zakonika o krivičnom postupku
O S U Đ U J E
Na kaznu zatvora, u trajanju od 6 (šest) mjeseci, koja kazna će se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju od preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice na ime nagrade za odbranu po službenoj dužnosti advokatici R.I., uplati iznos od 484,00 eura, na ime paušala Višem državnom tužilaštvu u Podgorici, uplati iznos od 100,00 eura, na račun Vrhovnog državnog tužilaštva broj 832-1187-31, da na ime sudskog paušala Višem sudu u Podgorici na broj žiro računa 832-7113-04, uplati iznos od 100,00eura, u roku od 15 dana od dana pravosnažnosti presude donijete na osnovu sporazuma o priznanju krivice, a sve u skladu sa zaključenim sporazumom o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJA PREDMETA
ODUZIMA SE opojna droga marihuana u ukupne neto mase 195,415 grama, kao predmet izvršenja krivičnog djela, koja se ima uništiti po pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 184/19 od 17.10.2019. godine, optuženom A.M., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 20.05.2020. godine, Više Državno tužilaštvo u Podgorici, dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 26.05.2020.godine, sud je pročitao dokaze predložene optužnicom i to: službenu zabilješku Uprave policije - CB Podgorica, Odeljenje bezbjednosti i kriminalističke policije, Ku.br. 787/19 od 12.09.2019. godine, tri potvrde o privremeno oduzetim predmetima Uprave policije - CB Podgorica, Odeljenje bezbjednosti kriminalističke policije, Ku.br. 787/19 od 12.09.2019. godine, potvrdu o ulaženju u stan i druge prostorije Uprave policije - CB Podgorica, Odeljenje bezbjednosti kriminalističke policije, Ku.br. 787/19 od 12.09.2019. godine, Izvještaj o hemijskom vještačenju Forenzičkog centra u danilovgradu broj 3859/19 od 08.10.2019. godine i izvršio uvid u fotodokumentaciju koja je sastavni dio izvještaja, pročitao Zapisnik Kt.(sp) br. 148/19, Zapisnik o pregovaranju Kt.(sp)br. 148/19 i Sporazum o priznanju krivice Kt.(sp) br. 148/19 svi od 20.05.2020. godine i izvršio uvid u izvod iz kaznene evidencije Ministarstva pravde Crne Gore na ime optuženog A.M., broj 05/2-041-3429/20 od 10.03.2020. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, koju će optuženi izdržavati u prostorijama za stanovanje, shodno čl. 36a Krivičnog zakonika Crne Gore, srazmjerna stepenu krivice optuženog i težini počinjenog krivičnih djela, a posebno kada se ima u vidu priznanje optuženog, izraženo iskreno kajanje i prihvatanje krivice za izvršeno krivično djelo, što je dovelo do efikasnosti okončanja postupka, a koje okolnost i po ocjeni suda opravdavaju ublažavanje kazne optuženom ispod zakonskog minimuma za predmetno krivično djelo, shodno članu 45. i 46. Krivičnog zakonika Crne Gore, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga marihuana ukupne neto mase 195,415 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime nagrade braniocu po službenoj dužnosti, adv. R.I., iznos od 484,00 eura, paušala Višem državnom tužilaštvu u Podgorici i sudskog paušala Višem sudu u Podgorici, od po 100 eura, koje je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 26.05.2020.godine
Zapisničar S u d i j a
Novčić Slobodanka Tabaš Predrag
DN-a:

- VDT-u Podgroca
- Optuženom
- Braniocu optuženog
- A/A
Pos. dana_______________godine