K. br. 383/24
U IME CRNE GORE
OSNOVNI SUD U PODGORICI, sudija Borko Lončar, uz učešće samostalne referentkinje Ljiljane Ivanović, kao zapisničarke, u krivičnom predmetu protiv okrivljenog N. A. zbog krivičnog djela nasilje u porodici ili porodičnoj zajednici iz čl.220 st.1 Krivičnog zakonika Crne Gore, rješavajući po optužnom predlogu Osnovnog državnog tužilaštva u Podgorici Kt br. 954/24 od 28.06.2024.godine, nakon glavnog i javnog pretresa održanog dana 16.10.2024. godine u prisustvu zastupnika optužbe Bojane Žugić, državne tužiteljke u ODT Podgorica, okrivljenog N. A., kao i njegovog branioca M. C., advokatice iz Podgorice, te oštećene N. V. i njene punomoćnice M. J. D., izrekao je dana 17.10.2024. godine i javno objavio

P R E S U D U
Okrivljeni:

N. A., zvani Toni, JMB xxxxxxxxxxxxx, od oca Z. i majke D., rođene D., rođen xx.xx.19xx. godine, u Podgorici, sa prebivalištem u T., na adresi T. bb, državljanin Crne Gore, čiji je jezik albanski, crnogorski jezik razumije, oženjen, otac petoro djece, od kojih je dvoje maloljetno, pismen, auto plastičar, sa završenom osnovnom školom, lošeg imovnog stanja, neosuđivan,
Na osnovu čl. 373 st. 1 tač. 2 Zakonika o krivičnom postupku
OSLOBAĐA SE OD OPTUŽBE
Da je:

Dana 24. juna 2024. godine, oko ponoći, u prostorijama iznajmljenog stana, koji se nalazi na adresi Tuzi broj 10, opština Tuzi, svjestan svog djela čije je izvršenje htio i znajući da je isto zabranjeno, ugorzio sigurnost člana porodice - supruge, oštećene V. N., prijetnjom da će napasti na njen život i tijelo njihove djece, na način što joj je tokom verbalne svađe uputio riječi prijetnje "kurvo, ubiću te, poslaću ljude da vas ubiju", a što je ponovio više puta, koje riječi su kod oštećene N. V. uzrokovale osjećaj ugroženosti i straha,
- čime bi učinio krivično djelo nasilje u porodici ili porodičnoj zajednici iz čl.220 st.1 Krivičnog zakonika Crne Gore.

Troškovi postupka padaju na teret budžetskih sredstava suda, dok će sud o troškovima angažovanog branioca odlučiti posebnim rješenjem, a nakon pravosnažnosti presude.

O b r a z l o ž e nj e
Optužnim predlogom Osnovnog državnog tužilaštva Kt. br. 954/24 od 28.06.2024. godine okrivljenom N. A. stavljeno je na teret izvršenje krivičnog djela nasilje u porodici ili porodičnoj zajednici iz čl.220 st.1 Krivičnog zakonika Crne Gore. Zastupnik optužbe je u završnoj riječi ostala pri podnijetom optužnom aktu i predložila da sud okrivljenog oglasi krivim i osudi po zakonu.

Svjedok oštećena N. V. se pridružila krivičnom gonjenju dok je u odnosu na imovinskopravni zahtjev, navela da će isti ostvariti u drugom postupku.

Punomoćnik oštećene N. V., advokat M. J. D. se pridružila završnim riječima branioca i predložila da sud oglasi krivim okrivljenog i osudi po zakonu.

Branilac okrivljenog N. A., advokat C. M. je u završnoj riječi navela da nema dokaza da je okrivljeni izvršio krivično djelo. Navela je da je jedino nesporno utvrđeno da je navendenog dana između okrivljenog i oštećene došlo do rasprave, a pored činjenice da je povećan broj krivičnih djela nasilja u porodici, da svaka nesuglasica i svađa nije krivično djelo i da je životno realno da prosječan čovjek prilikom rasprave i svađe podigne glas, te da je to uvijek obostrano. Predložila je oslobađanje okrivljenog.

Okrivljeni je u završnoj riječi ostao u svemu jednako kao branilac, pri čemu je dodao da nikada nijes prijeto oštećenoj, a ni kćerkama, kao i da je telefon predao kćerki te da je oštećena slušala snimak sigurno.

Okrivljeni N. A. je u odbrani kod tužioca naveo da ne priznaje krivično djelo. Navodi da je u braku sa N. V. već 20 godina, a tokom kojeg braka su dobili pet ćerki i to M. 20 godina, M. 20 godina, A. 18 godina, A. 15 godina, A. 4 godine. Sa suprugom je imao relativno dobar odnos, međutim u posljednje vrijeme je primjetio da ga izbjegava. Prije dva dana je otkrio da njegova supruga ima drugog emotivnog partnera, a imajući u vidu da je snimio razgovor nje i te osobe. Nakon toga joj je saopštio svoje saznanje zbog čega su vodili razgovor povišenim tonom, ali ne može reći da je bila svađa. Izričito tvrdi da joj nije prijetio, niti da je vrijeđao, jer su tu bila njihova djeca, a to ne bi uradio pred njima. Jedino je tačno da je u trenutku kada mu je oštećena rekla da napusti kuću istoj rekao "zašto ja napusti ti". Bio je pod stresom, imao je aritmiju čitave noći. Svoju suprugu i dalje voli bez obzira na svoje saznanje. Naglasio je da je nakon razgovora sa suprugom otišao kod njegove majke, nije ostao te večeri kući. Inače, po čitav dan radi, nema vremena da se bavi lošim stvarima jer obezbjeđuje egzistenciju svoje porodice. Nije uputio riječi prijetnje "kurvo ubiću te", a tačno je da joj je rekao da može objaviti na društvenim mrežama njen razgovor sa njenim emotivnim partnerom, ali je to rekao iz bijesa. Nikada joj ne bi naudio.

Okrivljeni N. A. je u odbrani na glavnom pretresu naveo da je to jutro kada se desio kritični događaj ostavio u kući diktafon, jer je sumnjao da oštećena ima drugog emotivnog partnera. Kada se vratio kući poslušao je taj snimak i čuo da ima drugog partnera. Na to joj je rekao da to nije trebala da mu uradi, a oštećena je samo ćutala. Nakon toga ga je prijavila kako bi mu naškodila. Nakon toga je pošao kod svoje majke.

Nadalje, okrivljeni je u odbrani na pretresu, a nakon što mu je pročitana odbrana koju je dao kod tužioca, naveo da je sve što je rekao kod tužioca tačno. Pojasnio je da on ustvari nije u kući ostavio diktafon kako je to naveo na pretresu kada u je došlo teško, već je ostavio njegov Iphone 6 uključen na snimanje, a nakon toga je poslušao razgovor koji se snimio. Nakon što je zadržan telefon mu je ostao kući i nije imao dodira sa njim. Zna da je oštećena željela da čuje taj snimak. Inače, nakon zadržavanja oštećena je kontaktirala sa njim preko kćerke. Kritične prilike telefon je stavio u sobu na šifonjer. Navodi da su se na tom snimku čule emotivne stvari, iz kojih je shvatio da oštećena ima drugog emotivnog partnera. Snimak je trajao 12 sati i nešto, a on je taj dan radio.

Nakon što je upozoren na razlike u kazivanju sa prethodnog pretresa u kome je naveo da je ostavio diktafon u kući, a na narednom pretresu da je ostavio telefon na snimanju, okrivljeni je naveo da je telefon kritične prilike ostavio da snima, te da se izvinjava što je prethodni put rekao diktafon. Živi trenutno u motel Don kod druga. Djeca su kritične prilike bila u sobi i ne bi trebalo da su čula raspravu, iako je bilo povišenim tonom. Naveo je da nijesu izlazili iz sobe. Ne konzumira u suštini alkohol, desi se da popije pivo uveče. Oko 7 sati uveče počeo je razgovor sa oštećenom, u kome je problematizovao ovaj snimak, iz koga je zaključio da ima drugog emotivnog partnera. Snimanje je trajalo od kad je ujutru krenuo na posao, dok se nije vratio sa posla. Nakon dolaska sa posla kratko je poslušao snimak, bilo mu je dovoljno nekih 5 minuta da čuje što ga je zaboljelo, i odmah je nakon toga ušao u raspravu sa oštećenom u vezi sa tim. Radi na građevini, a inače radi na dnevnicu i od toga se izdržava. Inače nema u vlasništvu nepokretnosti. Jednom je ranije osuđivan, prekršajno, takođe zbog svađe sa oštećenom, ali su se nakon toga pomirili. U odnosu na oštećenu je naveo da je takodje učestvovala u raspravi, pa ono što je rekao na pretresu da je samo ćutala, moguće da je pogrešno rekao jer mu je bilo loše. Kopiju snimka nije napravio, a kao što je naveo telefon sa snimkom je ostao kod oštećene nakon što je zadržan. Sa kćerkama je ponekad u kontaktu a sa oštećenom nije. Kćerkama nije govorio o snimku.

Sud je u dokaznom postupku saslušao svjedoka oštećenu V. N. i pročitao izvod iz KE i izvod iz prekršajne evidencije na ime okrivljenog.

Iz iskaza svjedoka oštećene N. V. koji je dat kod tužioca, proizilazi da je u braku sa okrivljenim već 21 godinu, a tokom braka su dobili pet ćerki i to M. 20 godina, M. 20 godina, A. 18 godina, A. 15 godina, A. 4 godine. Tokom braka je svakodnevno trpjela ponižavanje, ucjenjivanje od strane supruga, a zbog loših odnosa je prije dvije nedelje predala zahtjev za razvod braka. Takođe bi istakla da je njen muž vršio fizičko nasilje prema njoj, a zbog čega je jednom osuđivan, misli 2013. godine, dok je 2019. godine osuđivan zbog prijetnji koji joj je uputio. Naglasila je da okrivljeni smatra da ima emotivnu vezu sa drugim čovjekom, a što nije tačno, jer za to nema vremena. Prije dva dana došlo je do svađe između nje i okrivljenog, kada joj je saopštio da će objaviti neke snimke na društvenim mrežama, ali ne zna o kakvim snimcima se radi. Posvađali su se jer je insistirao na priči da ima drugog muškarca, da bi u jednom trenutku rekao njoj i djeci da će ih ubiti, odnosno da će poslati neke ljude da ih ubiju. Naglasila je da je tada tražio da napuste kuću, jer je navodno njegov brat kupio tu kuću u kojoj žive kao podstanari. Navodi da okrivljeni svakodnevno konzumira alkohol, koji konzumira kući nakon čega počinje da viče, lomi stvari po kući i prijeti. Tako je bilo i kritičnog dana kada je okrivljeni pod dejstvom alkohola i u takvom stanju započeo svađu. Strahuje za svoj život i život svoje djece. Zbog svega što se dogodilo prije dva dana, ćerke su pod stresom i plaču dva dana. Navodi da je okrivljeni ušao u njihovu sobu i vikao na njih. Sjeća se da okrivljeni kritičnog dana u više navrata uputio riječi prijetnje, da će je slomiti, da će je ubiti i nazivajući kurvom. Nakon svađe navodi da je okrivljeni izašao iz kuće kod majke i sestre, a sjutra se u jutarnjim časovima vratio kući. Okrivljeni je prvi put pomenuo njenu navodnu prevaru prije dva dana, prijeteći da će to pokazati njenoj porodici, a ne zna o kakvim snimcima se radi.

Iz iskaza svjedoka oštećene N. V. na glavnom pretresu proizilazi da je ponovila iskaz kao kod tužioca, pri čemu je navela da joj je okrivljeni pored prijetnji i uvreda govorio da će neke snimke da izbaci na društvene mreže. Osim toga nazivao je i kćerke takođe "kurvama". Ovaj događaj se dogodio uveče oko 23,30 časova. Nikada nije poslušala snimak. Misli da je to okrivljeni tajno snimao bez njene saglasnosti. Valjda je to radio prije toga, a ne zna kako. Nije joj poznato šta se desilo sa njegovim telefonom nakon što ga je policija lišila slobode. Taj dan je okrivljeni bio na poslu i došao je predveče, a otišao je na posao ujutru. Okrivljeni je zavisnik od alkohola. Sada živi u Tuzima kao podstanar sa djecom. To je ista nepokretnost u kojoj je živjela prije sa okrivljenim. To je stan koji rentiraju, iako je okrivljeni tvrdio da je to kupio njegov brat. Nema drugog emotivnog partnera i samim tim taj dan nije vodila nikakav razgovor ni sa kim drugim u smislu u kome to govori okrivljeni. Zaposlena je i radi 2 posla, a na jedan je dala otkaz. Kritičnog dana bila je cijeli dan kući. Kritične prilike navodi da su djeca bila kući, odnosno da su bili u svojoj sobi. Njena kćerka nije uzela telefon od okrivljenog nakon što je zadržan. Mislim da je imao Iphone. Dala je otkaz zbog ovoga što se desilo, tačnije zbog nervoze i stresa, kao i maltretiranja i prijetnji od okrivljenog. Nema kontakt sa okrivljenim i ne želi da ima, a nekada se sretnu, pri čemu kada je sa autom on kruži oko nje.

Iz izvoda iz KE na ime okrivljenog proizilazi da ranije nije osuđivan.

Iz izvoda iz prekršajne evidencije na ime okrivljenog, proizilazi da je oglašen krivim za prekršaj iz Zakona o bezbjednosti saboraćaja na putevima i to 29.09.2017. godine, novčanom kaznom od 100,00 eura i za prekršaj iz oblasti Zakona o zaštiti od nasilja u porodici i to 27.08.2019. godine, kaznom zatvora od 30 dana uslovno na 12 mjeseci, te zabranom uznemiravanja i udođenja.

Ocjenom navoda optužbe, odbrane okrivljenog, kao i svih sprovedenih dokaza pojedinačno i u međusobnoj vezi, sud je utvrdio da nije dokazano da je okrivljeni N. A. izvršio krivično djelo na način, mjesto i vrijeme kako mu se to stavlja dispozitivom predmetnog optužnog akta.

Naime, okrivljenom N. A.u se stavlja na teret da je dana 24. juna 2024. godine, oko ponoći, u prostorijama iznajmljenog stana, koji se nalazi na adresi T. broj xx, opština T., svjestan svog djela čije je izvršenje htio i znajući da je isto zabranjeno, ugorzio sigurnost člana porodice - supruge, oštećene V. N., prijetnjom da će napasti na njen život i tijelo njihove djece, na način što joj je tokom verbalne svađe uputio riječi prijetnje "kurvo, ubiću te, poslaću ljude da vas ubiju", a što je ponovio više puta, koje riječi su kod oštećene N. V. uzrokovale osjećaj ugroženosti i straha.

Međutim, u toku postupka nije dokazano sa stepenom izvjesnosti, odnosno sa stepenom sigurnosti da je okrivljeni N. A. uputio kritične prilike riječi prijetnje oštećenoj N. V., niti da je te riječi prijetnje uputio njihovoj djeci. Naime, optužni akt je zasnovan na iskazu svjedoka oštećen N. V., koji ni jednim drugim dokazom nije potvrđen, pri čemu je okrivljeni u odbrani demantovao navode iskaza svjedoka oštećene.

Okrivljeni ne priznaje izvršenje krivičnog djela, odnosno ne priznaje da je kritične prilike oštećenoj uputio riječi prijetnje, niti da je te riječi prijetnje uputio kćerkama. U bitnom navodi da su imali verbalnu raspravu, do koje je došlo zbog toga što je snimio razgovor oštećene sa novim emotivnim partnerom. Navodi da je ostavio telefon u kući, kojim je snimao, pri čemu je prvobitno naveo da je ostavio diktafon, očigledno misleći na telefon kako je to kasnije precizirao. Nakon što je čuo jedan dio snimka, navodi da ga je to zaboljelo zbog čega je ušao u raspravu sa oštećenom u vezi sa tim, a za koju je naveo da je takođe aktivno učestvovala u raspravi. Bio je decidan da nije prijetio ni oštećenoj ni djeci. Oštećena nije sporila da je kritične prilike rasprava krenula upravo zbog toga što je okrivljeni optužio da ima novog emotivnog partnera, te da u tom pravcu prijeti sa snimkom koji je sačinio. Dakle, ni oštećena nije sporila da je do rasprave kritične prilike došlo zbog navodnog snimka koji je sačinio okrivljeni i iz koga je zaključio da oštećena ima novog emotivnog partnera, pri čemu oštećena navodi da nije tačno da ima novog partnera. Takođe, okrivljeni i oštećena su saglasni da su njihova djeca, odnosno kćerke kritične prilike bile u svojoj sobi.

Imajući u vidu sve prethodno navedeno, sud je zaključio da odbrana okrivljenog u onim segmentima u kojima je mogla biti provjerena, nije utvrđeno da je neistinita, budući da je osporena samo iskazom svjedoka oštećene, koji sa druge strane ni jednim drugim dokazom nije potvrđen. U spisima predmeta nema dokaza o eventualnim navodima oštećene da je okrivljeni kritične prilike lomio stvari po kući, da je navodno bio pod dejstvom alkohola, pa ni slijedom toga nema dokaza koji potvrđuju navode oštećene da je okrivljeni kritične prilike uputio riječi prijetnje da će napasti na život oštećene i tijelo njihove djece. Optužni akt se isključivo zasniva na iskazu svjedoka oštećene bez drugih dokaza. Zbog navedenog, sud može donijeti osuđujujuću presudu samo u slučaju kada je dokazana potpuna izvjesnost svih činjeničnih navoda iz optužnog akta. U konkretnom slučaju nema dokaza koji sa potpunom sigurnošću potvrđuju činjenične navode iz dispozitiva optužnog akta. U svakom slučaju, sud je shodno načelu pretpostavke nevinosti i načelu in dubio pro reo dužan da u slučaju sumnje u postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog zakonika ili Zakonika o krivičnom postupku, dužan da donese odluku koja je povoljnija za okrivljenog, a svakako se svako smatra nevinim dok se njegova krivica za krivično djelo ne utvrdi u pravosnažnoj odluci suda, sve shodno čl. 3 ZKP. Dakle, u konkretnom slučaju ostala je sumnja u pogledu utvrđenja činjenice da li je okrivljeni N. kritične prilike prijetio da će napasti na život i tijelo oštećene N. V., te da li je prijetio da će napasti na život i tijelo njihove djece. U postupku je nesumnjivo utvrđeno da je kritične prilike došlo do verbalne rasprave izmedju okrivljenog i oštećene, te da su njihova djeca bila u svojoj sobi, ali nije utvrđeno na nesumnjiv način i do stepena izvjesnosti, odnosno sigurnosti da je okrivljeni uputio riječi prijetnje oštećenoj i njihovoj djeci, na način kako se to optužbom stavlja na teret. U tom dijelu je ostala samo sumnja, a imajući u vidu iskaz oštećene, koji ni jednim dokazom nije potvrđen. Suprotno zaključivanje, po ocjeni suda vodilo bi povredi prava na obrazloženu odluku, što je segment prava na pravično suđenje iz čl. 6 Evropske konvencije o ljudskim pravima i osnovnim slobodama, budući da sud prilikom obrazlaganja osuđujuće odluke mora da da jasne, precizne i nedvosmislene razlike da je neko lice izvršilo krivično djelo, sa takvim stepenom kvaliteta dokaza iz kojih proizilaze činjenice i radnje koje čine biće konkretnog kirivčnog djela. U predmetnom slučaju te razloge nije moguće dati, jer ne postoje dokazi koji idu u korist optužbi osim iskaza svjedoka oštećene, a na čijem iskazu se isključivo ne može zasnivati osuđujuća sudska odluka, jer bi takva odluka bila apstraktna i paušalna, sa povjerenjem u iskaz svjedoka oštećene, bez bilo kakvih drugih razloga.

Sud je odbranu okrivljenog cijenio kao objektivnu i istinitu, budući da suprotno nije dokazano, dok je određene razlike u kazivanju kao što su korišćenje termina "diktafon", ili "telefon", što je koristio za snimanje spornog razgovora zbog kog je i došlo do verbalne svađe između okrivljenog i oštećene, isti logično i životno objasnio. Svakako, bez obzira na te razlike ni oštećena nije sporila da je do verbalne svađe došlo zbog navodnog postojanja snimka. U svakom slučaju sud je morao cijeniti na prethodno opisani način odbranu okrivljenog, jer je sud shodno načelu in dubio pro reo dužan da je tumači na ovaj način, kod nedostatka dokaza koji bi odbranu eventualno opovrgli.

Sud iskaz svjedoka oštećene N. V. nije mogao prihvatiti kao objektivan i istinit u dijelu u kome je navela da je okrivljeni kritične prilike njoj i djeci uputio prijetnje koje mu se stavljaju na teret, te da je kritične prilike lomio po kući i da je bio pod dejstvom alkohola, jer u tom pravcu nema ni jedan dokaz koji potvrđuje te navode, a sud je shodno čl. 3 Zakonika o krivičnom postupku dužan da dokaze cijeni u korist okrivljenog u slučaju sumnje. Inače, dio dispozitiva optužbe i nije okolnost da li je okrivljeni bio pod dejstvom alkohola ili ne, te da li je lomio po kući, ali je sud te okolnosti imao u vidu kroz ocjenu kredibiliteta iskaza svjedoka oštećene. U odnosu na navodne prijetnje, sud još jednom ukazuje da za iste nema dokaza, koji bi potvrdili navode svjedoka oštećene. Pored toga, ni oštećena a ni okrivljeni nijesu sporili da su djeca bila u svojoj sobi, te da nijesu bila prisutna predmetnom događaju, što dodatno čini neosnovanost djela dispozitiva optužbe da je okrivljeni navodno kritične prilike prijetio i svojoj djeci.

Sud je takođe imao u vidu raniju prekršajnu osuđivanost okrivljenog, ali je našao da ista nije od značaja za predmetni postupak, kao ni navodne ranije nesporazume i prijetnje o kojima je govorila oštećena, jer ti događaji nijesu predmet ovog postupka.

Kako je donijeta oslobađajuća odluka, to je sud shodno čl. 230 ZKP odlučio da troškovi postupka padaju ne teret budžeta, pri čemu će sud odluku o troškovima okrivljenog koji se odnose na ime angažovanja branioca donijeti posebnim rješenjem, a nakon pravosnažnosti presude. Sud nije odlučivao o imovinsko pravom zahtjevu, jer je oštećena navela da će ga ostvariti u drugom postupku.

Imajući u vidu navedeno, primjenom čl. 373 st.1 tač.2 Zakonika o krivičnom postupku, odlučeno je kao u izreci presude.

OSNOVNI SUD U PODGORICI,

dana 17.10.2024. godine.

ZAPISNIČAR S U D I J A
Ljiljana Ivanović, s.r. Borko Lončar,s.r
PRAVNA POUKA
Protiv ove presude može se izjaviti žalba Višem sudu u Podgorici
u roku od 8 dana od dana prijema iste, a preko ovog suda.

ZTO:

Ljiljana Ivanović