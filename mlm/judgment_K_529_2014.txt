U IME CRNE GORE
K.br.529/14
OSNOVNI SUD U NIKŠIĆU, sudija Perović Ivan, uz sudjelovanje Ćuzović Plane kao zapisničara, odlučujući u krivičnom predmetu okrivljenog V* Z*A zbog krivičnog djela skidanje i povreda službenog pečata i znaka iz čl.381 st.1 Krivičnog zakonika, po optužnom predlogu ODT-a Nikšić Kt.br.564/14 od 19.12.2014.g., nakon dovršenog glavnog i javnog pretresa dana 22.12.2014.g., u prisustvu zastupnika ODT-a Rutović Sanje i okrivljenog V* Z*a, donio je i istog dana javno objavio

P R E S U D U
Okrivljeni:

V* Z* od oca K*a i majke Va* rođ.M*rođen 13.09.*g. u Nikšiću, nastanjen u mjestu rođenja – ul.Vr* broj 46, državljanin Crne Gore, završio srednju školu, oženjen - otac troje djece, nezaposlen, lošeg imovnog stanja, ranije neosuđivan
Kriv je
Što je:

Neutvrđenog dana u periodu od 14.04.2014.g. do 5.05.2014.g. u Nikšiću, svjestan svog djela čije je izvršenje htio, u porodičnoj kući koja se nalazi u ul.Vr*j, skinuo službeni znak - distributivnu plombu koju je ovlašćeno službeno lice EP postavilo radi osiguranja ispravnosti i tačnosti mjerenja utroška električne energije, na način što je sa brojila skinuo distributivnu plombu broj AA13171, u čemu je otkriven prilikom kontrole mjernog mjesta od strane radnika EP dana 5.05.2014.g.

čime je učinio krivično djelo skidanje i povreda službenog pečata i znaka iz čl.381 st.1 Krivičnog zakonika.

Sud okrivljenom V* Z*u primjenom čl.4 st.2, čl.42, čl.52, čl.53 i čl.54 Krivičnog zakonika i čl.374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 /tri/ mjeseca i istovremeno određuje da se ova kazna neće izvršiti ako okrivljeni u roku od 1 (jedne) godine po pravosnažnosti presude ne učini novo krivično djelo.

Dužan je okrivljeni na ime troškova krivičnog postupka uplatiti na žiro račun ovoga suda broj 832-152-32 iznos od 30,00 eura, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
ODT iz Nikšića optužnim predlogom Kt.br.564/14 stavio je na teret okrivljenom V* Z*u izvršenje krivičnog djela skidanje i povreda službenog pečata i znaka iz čl.381 st.1 KZ, pa je zastupnik ODT-a Rutović Sanja koja je zastupala optužbu na glavnom pretresu, ostala u završnoj riječi priistoj uz predlaganje sudu da okrivljenog oglasi krivim i osudi po zakonu.

Okrivljeni V* Z* naveo je u svojoj odbrani da se kuća u kojoj stanuje sa majkom, suprugom i troje djece u naselju Straševina, vodi na ime njegovog pokojnog oca V* K*a zbog teške materijalne situacije stvorila su se određena dugovanja za utrošenu električnu energiju tako da je ova kuća sredinom aprila mjeseca 2014-e godine isključena sa niskonaponske mreže i o tome ga je obavijestila supruga jer se on tada nije nalazio u Nikšiću. Kada se vratio bio je prim* da opet kuću priključi na nisko - naponsku mrežu tako da je uklonio plombu koju su radnici ED Nikšić postavili prilikom isključenja i samo je ove žice vratio u brojilo tako da je kuća opet dobila uredno snabdijevanje električnom energijom. Ovo je uradio jer je morao obezbijediti električnu energiju za kuću a nije bio u situaciji da izmiri dug .

Okrivljeni je u završnoj riječi ostao pri iznijetoj odbrani, ističući da se kaje zbog učinjenog.

Sud je u dokaznom postupku na saglasan predlog stranaka pročitao iskaz svjedoka Mi* M* dat kod ODT-a Nikšić dana 19.12.2014.g., pročitao zapisnik Elektrodistribucije Nikšić o izvršenju naloga za obustavu snadbijevanja električnom energijom broj 0001360 od 14.04.2014.g., zapisnik Elektrodistribucije Nikšić o izvršenju naloga za obustavu snadbijevanja električnom energijom broj 0002836 od 5.05.2014.g. i izvod iz kaznene evidencije za okrivljenog.

Svjedok MIJ*Ć MI* naveo je u svom iskazu da je dana 14.04.2014.g. sa kolegom Jo* Dr* vršio na terenu isključenja sa mreže neurednih platiša pa su tako isključili potrošača V* K* a brojilo plombirali plombom NK AA 13171 da bi prilikom ponovne kontrole dana 5.05.2014.g. konstatovali kako je objekat potrošača priključen na mrežu dok je plomba otkinuta.

ZAPISNIKOM Elektrodistribucije Nikšić o izvršenju naloga za obustavu snadbijevanja električnom energijom broj 0001360 od 14.04.2014.g. konstatovano je da je objekat potrošača V* K* zbog duga od 12.348,81 euro isključen sa elektro-mreže dok je mjerno mjesto plombirano plombom AA 131 71.

ZAPISNIKOM Elektrodistribucije Nikšić o izvršenju naloga za obustavu snadbijevanja električnom energijom broj 0002836 od 5.05.2014.g. konstatovano je da je objekat potrošača V* K* samovoljno priljučen na elektromrežu.

Sud nalazi da je na nesumnjiv način utvrđeno da je okrivljeni V* Z* neutvrđenog dana u periodu od 14.04.2014.g. do 5.05.2014.g. u Nikšiću, svjestan svog djela čije je izvršenje htio, u porodičnoj kući koja se nalazi u ul.Vr*, skinuo službeni znak - distributivnu plombu koju je ovlašćeno službeno lice EP postavilo radi osiguranja ispravnosti i tačnosti mjerenja utroška električne energije, na način što je sa brojila skinuo distributivnu plombu broj AA13171, u čemu je otkriven prilikom kontrole mjernog mjesta od strane radnika EP dana 5.05.2014.g., kojim radnjama je ostvario sva bitna obilježja krivičnog djela skidanje i povreda službenog pečata i znaka iz čl.381 st.1 KZ.

Naime, nesporno je da je ovlašćeno službeno lice - radnik Elektroprivrede dana 14.04.2014.g. isključio sa elektromreže objekat potrošača V* Kr*, uz postavljanje plombe NK AA 13171 (po kazivanju okrivljenog radi se o stanu u kome isti živi sa porodicom), kao što je nesporno i to da je prilikom naredne kontrole od 05.05.2014.g. zatečeno da je objekat priključen na elektromrežu dok je plomba bila otkinuta. Prethodno navedeno proizilazi iz sadržine iskaza svjedoka Mij*M*a kao i iz zapisnika Elektrodistribucije Nikšić o izvršenju naloga za obustavu snadbijevanja električnom energijom broj 0001360 od 14.04.2014.g. i broj 0002836 od 5.05.2014.g.

Kako sam okrivljeni V* Z* ne osporava da je nakon isljučenja objekta u kome živi sa elektro-mreže i plombiranja istog, objekat priključio na elektro-mrežu uz uklanjanje plombe, budući da nije mogao da plati dug za utrošenu električnu energiju i tako na legalan način obezbijedi snabdijevanje električnom energijom, to je jasno da je isti počinio predmetno krivično djelo.

Budući da je okrivljeni bio svjestan da skida službeni znak - plombu, koji je postavljen od strane ovlašćenog službenog lica - radnika Elektrodistribucije radi osiguranja brojila - njegove ispravnosti i tačnosti mjerenja utrošene električne energije, što je očito i htio, jasno je da je djelovao sa direktnim umišljajem.

Sud je donio rešenje da se neće saslušavati svjedok Jolović Dražen kao ni predstavnik Elektrodistribucije Nikšić, nalazeći da je prikupljena dokazna građa omogaćavala meritorno rešavanje ove pravne stvari pa bi insistiranje na izvodjenju drugih dokaza zapravo samo doprinijelo odugovlačenju postupka.

Prilikom odlučivanja o krivičnoj sankciji, sud je okrivljenom kao olakšavajuće okolnosti shodno čl.42 KZ cijenio njegovu porodičnost obzirom da je oženjen i otac troje djece, činjenicu da se radi o nezaposlenom licu lošeg imovnog stanja, kao i raniju neosuđivanost utvrđenu iz izvoda iz kaznene evidencije, dok otežavajućih okolnosti nije našao, pa je sud nalazeći da su ispunjeni uslovi iz čl.53 i 54 KZ, okrivljenom izrekao uslovnu osudu uz utvrđivanje kazne zatvora u trajanju od 3 mjeseca koja se neće izvršiti ako okrivljeni u roku od jedne godine po pravosnažnosti presude ne izvrši novo krivično djelo, čime će se po ocjeni suda ostvariti svrha uslovne osude iz čl.52 KZ u okviru opšte svrhe propisivanja i izricanja krivičnih sankcija iz čl.4 st.2 KZ.

Sud je okrivljenog shodno čl.226 i 229 ZKP-a obavezao na plaćanje paušalnih troškova krivičnog postupka u iznosu od 30,00 eura, srazmjerno složenosti i trajanju krivičnog postupka te imovnom stanju okrivljenog.

Iz iznijetih razloga, primjenom čl.374 ZKP-a odlučeno je kao u izreci presude.

OSNOVNI SUD U NIKŠIĆU dana 22.12.2014.g.

Zapisničar, SUDIJA,
Ćuzović Plana s.r. Perović Ivan s.r.

ZA TAČNOST OTPRAVKA TVRDI:

radnik suda
PRAVNA POUKA: Protiv ove presude nezadovoljna stranka ima pravo žalbe
u roku 8 dana od dana prijema iste preko ovog SUDA
VIŠEM SUDU PODGORICA.