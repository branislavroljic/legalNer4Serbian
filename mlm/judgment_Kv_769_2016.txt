Kv.br. 769/16
U IME CRNE GORE
VIŠI SUD U PODGORICI, po predsjedniku krivičnog vanraspravnog vijeća, sudiji Suzani Mugoši, uz učešće savjetnice Vladane Raičević, u krivičnom predmetu protiv okrivljenog F.R.a, zbog krivičnog djela neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika Crne Gore, po optužnici Višeg državnog tužilaštva u Podgorici Kt.br.153/15 od 10.10.2016.godine, koju je na ročištu povodom odlučivanja o sporazumu o priznanju krivice zastupala državni tužilac u Višem državnom tužilaštvu Maja Jovanović, nakon pravosnažnosti rješenja o usvajanju sporazuma o priznanju krivice, dana 07.11.2016. godine, donio je
P R E S U D U
Optuženi:

F.R., JMBG.... rođenog 03.09.1980.godine u Podogrici, sa prebivalištem u Podgorici, ul....., Crnogorac, privatnik, oženjen, otac dvoje djece, završio osnovnu školu, lošeg imovnog stanja
KRIV JE
Zato što je:

U vremenskom periodu od 19. do 27.01.2014.godine, po prethodnom dogovoru sa T.S., državljaninom Republike Srbije, sa područja teritorije Republike Crne Gore u Republiku Srbiju, neovlašćeno radi prodaje, zajedno sa P.Đ. prenosio opojnu drogu marihuanu – supstancu proglašenu za opojnu drogu Pravilnikom o utvrđivanju spiska droga, psihitropnih supstanci i bilja koje se može koristiti za proizvodnju droga (“Sl.list CG” br. 56/12 od 09.11.2012.godine), na način što je putničkim vozilom iz Crne Gore– Republika Srbija prenio 23.019,33 grama opojne droge marihuane, koja je bila upakovana u 23 paketa od najlon folije, koju je predao T.S., a koju drogu su ovlašćeni policijski službenici MUP-a Republike Srbije, dana 27.01.2014.godine, prilikom pretresa kuće, pronašli kod T. i oduzeli, pri čemu je okrivljeni bio svjestan svog djela i htio njegovo izvršenje,
-čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore,
pa ga sud primjenom članova 4 stav 2, 32, 36, 39, 42, 45 st.1 tač. 3 i 46 st. 1 tač.3 Krivičnog zakonika CG, te članova 303 st.1, 226, 229 i 374 Zakonika o krivičnom postupku
OSUĐUJE
Na kaznu zatvora u trajanju od 1 (jedne) godine i 6 (šest) mjeseci.

Optuženom se, kao sporedna kazna, izriče novčana kazna u iznosu od 3.000,00 (tri hiljade) eura, koju je dužan platiti u roku od 3 mjeseca po pravosnažnosti presude na račun Budžeta Crne Gore broj 832-7113-04, a ukoliko novčanu kaznu ne plati u navedenom roku, sud će istu zamijeniti kaznom zatvora, tako što će se za svakih započetih 25,00 (dvadesetpet) eura novčane kazne odrediti jedan dan zatvora, s tim da kazna zatvora ne može biti duža od šest mjeseci.

Na osnovu čl. 226 i 229 ZKP, sud obavezuje optuženog F.R.a da na ime troškova postupka uplati iznos od 100,00 eura, na ime paušala na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude.

Protiv ove presude dozvoljena je žalba Apelacionom sudu Crne Gore u roku od 15 dana od dana prijema ove presude, ukoliko presuda nije u skladu sa zaključenim sporazumom o priznanju krivice.

O b r a z l o ž e nj e
Optužnicom Višeg državnog tužilaštva u Podgorici Kt.br.153/15 od 10.10.2016. godine, okrivljenom F.R.u stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl.300st.1 KZ CG.

Dana 21.10.2016. godine državni tužilac u Višem državnom tužilaštvu u Podgorici Maja Jovanović dostavila je ovom sudu zajedno sa predmetnom optužnicom i sporazum o priznanju krivice Kt.br.153/15 od 30.09.2016. godine, kao i zapisnik o pregovaranju stranaka Kt.br.153/15 od 30.09.2016.2016. godine, te zapisnik o saslušanju okrivljenog i priznanju krivice Kt.br.153/15 od 30.09.2016. godine.

Na ročištu za razmatranje sporazuma, održanom dana 04.11.2016. godine, sud je pročitao dokaze predložene optužnicom, i to: Izvještaj PU Sombor broj 03/1-175/16 od 22.06.2016.godine, Zapisnik o pretresanju stana i drugih prostorija UP broj 240/15-4-835, Zapisnik o pretresanju stana i drugih prostorija UP broj 240/15-4-836, Izvještaj Službe za specijalne istražne metode UKP MUP-a R.Srbije broj 03/4-8 sp.1017/14 od 05.05.2014.godine, izvršio uvid u konačni izvještaj 47 broj T-38 i DVD snimke dobijene primjenom MTN, na osnovu naredbe sudije za prethodni postupak Višeg suda u Beogradu, te u ovjerenu kopiju spisa predmeta Višeg javnog tužilaštva u Somboru Kto.br.20/14 od 25.06.2014.godine.

Iz sadržine izvedenih dokaza na koje optuženi i njegov branilac nisu imali primjedbe, proizilazi da je Viši državni tužilac pružio dovoljno dokaza o krivici optuženog F.R.a, pa sud, a nakon što je u svemu prihvatio sporazum o priznanju krivice, utvrđuje da je optuženi u vrijeme i na način opisan u izreci presude izvršio krivično djelo neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika Crne Gore, pa ga je oglasio krivim.

Prilikom odlučivanja o izboru vrste krivične sankcije i njene visine, a shodno čl. 42 st.1 KZ CG, koja je utvrđena za optuženog u skladu sa sporazumom o priznanju krivice zaključenog između stranaka, sud je našao da je predlog stranaka u vezi sa izrečenom krivičnom sankcijom - kaznom zatvora u trajanju od 1 (jedne) godine i 6 (šest) mjeseci, te novčanom kaznom u iznosu od 3.000,00 eura prihvatljiv i u skladu sa interesima pravičnosti, a sankcija odgovara svrsi izricanja krivičnih sankcija. Naime, odmjeravajući navedenu krivičnu sankciju, sud je istu ublažio po visini, a shodno čl. 45 i 46 KZ CG, našavši prethodno da u odsustvu otežavajućih okolnosti, olakšavajuće okolnosti koje je utvrdio na strani optuženog - njegovu raniju neosuđivanost, potpuno priznanje krivičnog djela, da se radi o porodičnom licu, te da je od izvršenja predmetnog krivičnog djela proteklo dvije godine, predstavljaju naročito olakšavajuće okolnosti i takve su prirode da će se u konkretnom slučaju i sa ublaženom kaznom postići svrha kažnjavanja predviđena čl.32 KZ CG, a u okviru opšte svrhe krivičnih sankcija iz čl.4 st.2 KZ CG.

Kako je optuženi oglašen krivim, sud ga je shodno čl. 226 i 229 ZKP obavezao da na ime troškova postupka uplati iznos od 100,00 eura, na ime paušala na račun Vrhovnog državnog tužilaštva u roku od 15 dana od dana pravosnažnosti presude.

Na osnovu izloženog, a shodno odredbi čl.303 st.1 ZKP, odlučeno je kao u izreci presude.

VIŠI SUD U PODGORICI
Dana 07.11.2016.godine.

ZAPISNIČAR PREDSJEDNIK VIJEĆA-SUDIJA
Vladana Raičević Suzana Mugoša