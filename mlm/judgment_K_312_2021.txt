K. br. 312/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraja, u krivičnom postupku protiv okrivljenog D.B., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 11.05.2021. godine, u prisustvu zastupnika optužbe M. I. - savjetnika u Osnovnom državnom tužilaštvu u Podgorici i okrivljenog, izrekao je i objavio,
P R E S U D U
Okrivljeni: D.B., JMB ..., od oca G. i majke S., rođene K., rođen ... godine u S. - R., sa prebivalištem u P. - ul. P., državljanin R.S., razumije crnogorski jezik, njegov jezik je srpski, kuvar, neoženjen, bez djece, pismen, završio osnovnu školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 15. aprila 2021. godine, u 23,10 časova u P., u ulici L., svjestan svog djela čije izvršenje je htio, znajući da je njegovo djelo zabranjeno, postupao suprotno članu 1 stav 1 Naredbe Ministarstva zdravlja o izmjenama naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog korona virusa (Sl. list Crne Gore broj 3/21, 7/21, 13/21, 15/21, 16/21, 19/21, 22/21, 24/21, 27/21, 28/21, 29/21, 33/21 i 38/21 od 09. aprila 2021. godine), na način što se poslije 22,00 časa nalazio van objekta za stanovanje i kretao se navedenom ulicom čime je postupio suprotno naredbi Ministarstva zdravlja kojom je ustanovljena zabrana izlaska iz objekta za stanovanje građanima u vremenu od 22,00 čas do 05,00 časova narednog dana, u čemu je istog dana otkriven od strane službenika Uprave policije - Centra bezbjednosti Podgorica,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti čl. 287 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom D.B. je optužnim predlogom Osnovnog državnog tužilaštva u Podgorici Kt. br. 659/21 od 20.04.2021. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnik optužbe je u završnoj riječi predložio sudu da okrivljenog oglasi krivim i da ga osudi po zakonu.

Okrivljeni D.B. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je 15.04.2021. godine u večernjim časovima, poslije 22 časa, kada je to zabranjeno napustio objekat stanovanja i otišao da trči, iako je bio svjestan da na taj način krši mjere Ministarstva zdravlja, te da je u kršenju mjera zatečen od strane policijskih službenika UP CB Podgorica.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze. Na taj način je tokom postupka nesumnjivo utvrđeno da okrivljeni dana 15. aprila 2021. godine, u 23,10 časova u P., u ulici L., postupao suprotno članu 1 stav 1 Naredbe Ministarstva zdravlja o izmjenama naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog korona virusa (Sl. list Crne Gore broj 3/21, 7/21, 13/21, 15/21, 16/21, 19/21, 22/21, 24/21, 27/21, 28/21, 29/21, 33/21 i 38/21 od 09. aprila 2021. godine), na način što se poslije 22,00 časa nalazio van objekta za stanovanje i kretao se navedenom ulicom čime je postupio suprotno naredbi Ministarstva zdravlja kojom je ustanovljena zabrana izlaska iz objekta za stanovanje građanima u vremenu od 22,00 čas do 05,00 časova narednog dana, u čemu je istog dana otkriven od strane službenika Uprave policije - Centra bezbjednosti Podgorica.

Članom 1 stav 1 Naredbe Ministarstva zdravlja o izmjenama naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog korona virusa (Sl. list Crne Gore broj 3/21, 7/21, 13/21, 15/21, 16/21, 19/21, 22/21, 24/21, 27/21, 28/21, 29/21, 33/21 i 38/21 od 09. aprila 2021. godine) je propisana zabrana izlaska iz objekta stanovanja u vremenu od 22 do 5 časova narednog dana, uz određene izuzetke. Time što je prekršio navedenu naredbu Ministarstva zdravlja za vrijeme trajanja opasne zarazne bolesti koja se lako prenosi tako da može zahvatiti veći broj ljudi, odnosno za vrijeme epidemije novog koronavirusa u Crnoj Gori, okrivljeni je prouzrokovao i zabranjenu posljedicu koja se ogleda u izazivanju apstraktne opasnosti za život i zdravlje ljudi.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da svojom radnjom, odnosno kretanjem van objekta stanovanja nakon 22:00 časa, bez za to opravdanog razloga, krši zabranu propisanu Naredbom Ministarstva zdravlja o izmjenama naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog korona virusa od 11.01.2021. godine, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je lošeg imovnog stanja, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela i ispoljeno kajanje, njegov raniji život i s tim u vezi neosuđivanost, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore, izrekao uslovnu osudu, kao u izreci presude, nalazeći da prema okrivljenom nije nužno primjeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 11.05.2021. godine
ZAPISNIČARKA S U D I J A
Edina Kraja Rade Ćetković
DN-a: Po primjerak presude dostaviti:

- ODT Podgorica,
- Okrivljenom,
- a/a.

Postupljeno dana ________________
Namještenik suda_________________
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja