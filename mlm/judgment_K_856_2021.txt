K. br. 856/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraja, u krivičnom postupku protiv okrivljenog Ž. B. zbog krivičnog djela proganjanje iz čl. 168a st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 04.03.2022. godine, donio je
P R E S U D U
Okrivljeni:

Ž. B., JMB ..., od oca R. i majke Lj., rođene B., rođen ... godine u B. P., sa prebivalištem u Pg - R. bb, državljanin Crne Gore, razumije crnogorski jezik, koji je i njegov jezik, medicinski tehničar, oženjen, otac troje maloljetne djece, pismen, završio višu medicinsku školu, srednjeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što:

U periodu od 25. jula 2021. godine do kraja oktobra 2021. godine u Pg, svjestan svog djela čije je izvršenje htio, znajući da je njegovo djelo zabranjeno, oštećenu B. I., koju je u ranijem periodu, za vrijame braka fizički i psihički zlostavljao, a nakon što je napustila bračnu zajednicu, uporno je proganjao na način koji može osjetno da ugrozi njen život, zdravlje i način života, tako što je u navedenom periodu oštećenu neovlašćeno pratio i preduzimao druge radnje u cilju fizičkog približavanja oštećenoj, te je nastojao da uspostavi kontakt sa njom, protivno njenoj volji neposredno, te je prijetio napadom na njen životu i tijelo, kao i na život i tijelo članova njene porodice, na način sto je, nakon što mu je oštećena saopštila da ne želi da bude sa njim i napustila bračnu zajednicu, uporno pokušavao da stupi u kontakt sa njom, iako mu je oštećena saopštila da to ne želi i da neće više da bude sa njim, tako što je svakodnevno u označenom periodu pozivao telefonom, tražio od nje da razgovaraju, da se sastanu, a potom je preduzimao i radnje neovlašćenog praćenja oštećene, pa je tako 25.07.2021. godine, dok se oštećena nalazila ispred objekta HDL 'L." u naselju Z., u vozilu na parking prostoru, gdje je trebalo da se sastane sa svojim ocem i dok je razgovarala s njim telefonom, okrivljeni, koji ju je prethodno pratio, prišao je njenom vozilu i iz ruke joj istrgao mobilni telefon, a na traženje oštećene da joj telefon vrati, on je to odbio, da bi po dolasku oštećene u njihovu kuću, kako bi odvela djecu i uzela stvari, oštećenoj prijetio i vrijeđao je, te je gurao i nije joj dozvoljavao da uđe u kuću i uzme stvari, a zatim je dolazio u kafić "Marco Polo" gdje je oštećena sjedjela i pratio je i fotografisao, svakodnevno je pozivao telefonom i slao poruke, iako ona nije željela kontakt sa njim, te je pozivao i govorio joj da zna gdje je i šta radi, a pokušao je i preko trećih lica i to oca oštećene da stupi u kontakt sa njom i utiče na nju da se pomire, s kojim ciljem je odlazio i u Kotor da traži majku oštećene preko koje je takođe želio da ostvari kontakt sa oštećenom i pomiri se sa njom, dok je njihovoj zajedničkoj djeci upućivao riječi prijetnje "Ako me majka ostavi, ako me lažete, sve ću vas poklati", dok je u avgustu 2021. godine kada se nalazila u lokalu "C. p.", u Bloku IX, oštećenoj uputio riječi prijetnje "Bićeš moja ili ničija, ne smiješ se razvesti od mene, povuci prijavu koju si podnijela, psi će te razvlačiti po Pj, raspadaćeš se", a zatim je početkom oktobra oštećenu neovlašćeno pratio i na Bulevaru S. P. C., dok se oštećena nalazila u vozilu, zaustavio vozilo pored nje, te joj prišao i tražio da razgovaraju, da bi dana 17.10.2021. godine, u jutarnjim časovima dok se oštećena nalazila kod prijateljice P. N., u naselju Z., prolazio pored njene kuće, gledajući u njihovom pravcu, a istog dana u popodnevnim časovima više puta prolazio ispred zgrade u kojoj oštećena stanuje i posmatrao je dok je prebacivala stvari iz vozila, a potom je pozvao telefonom i interesovao se šta ona to radi, da bi dana 18.10.2021. godine, u večernjim časovima, kada je oštećena bila kod prijateljice P. N., pozvao je i tražio da doveze djecu u C. K., što je oštećena učinila, kojom prilikom joj je prišao i zaprijetio "Vidiš li onog čovjeka tamo, on ubija za pare", pritom gledajući u pravcu muške osobe koja je u tom trenutku prolazila, a dana 20.10.2021. godine, kada je oštećena došla kod njega da preuzme ostatak stvari, oštećenoj zaprijetio da povuče sve protiv njega i tražio da se pomire, a da će u suprotnom imati problema na sudu, nakon čega je oštećena otiša u policiju da ga prijavi, a on je pratio svojim vozilom, koje radnje okrivljenog su kod oštećene izazvale osjećaj ugroženosti i nesigurnosti,
- čime je izvršio krivično djelo proganjanje iz čl. 168a st. 1 Krivičnog zakonika Cne Gore.

Pa sud okrivljenom zbog navedenog krivičnog djela primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Na osnovu čl. 77a Krivičnog zakonika Crne Gore sud okrivljenom izriče
MJERU BEZBIJEDNOSTI
ZABRANA PRIBLIŽAVANjA
Okrivljenom Ž. B. zabranjuje se približavanje oštećenoj Ivi Božović na udaljenosti manjoj od 200 (dvije stotine) metara.

Ova mjera će trajati 1 (jednu) godinu po pravosnažnosti presude.

Obavezuje se okrivljeni da na ime troškova krivičnog postupka plati iznos od 30,00 €, a sve u roku od 15 dana po pravosnažnosti presude, pod prijetnjom izvršenja.

Oštećena I. B. se upućuje da imovinskopravni zahtjev može ostvarivati u parničnom postupku.

O b r a z l o ž e nj e
Okrivljenom Ž. B. je optužnim predlogom Osnovnog državnog tužilaštva u Podgorici Kt. br. 1549/21 od 24.12.2021. godine, stavljeno na teret krivično djelo proganjanje iz čl. 168a st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 31.01.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni Ž. B. u vrijeme, mjestu i na način opisan u izreci ove presude učinio krivično djelo proganjanje iz čl. 168a st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka te iskreno kajanje, njegove lične prilike, odnosno njegovu porodičnost, njegov raniji život i s tim u vezi raniju neosuđivanost, dok otežavajućih okolnosti nije bilo.

Sud je, shodno članu 77a Krivičnog zakonika Crne Gore okrivljenom izrekao mjeru bezbjednosti zabrane približavanja oštećenoj I. B. na udaljenosti manjoj od 200 metara, na način kako je to predstavljeno u izreci presude. Ovo iz razloga što su ovu udaljenost ugovorile stranke i branilac, a po ocjeni suda nije bilo smetnji da se takav njihov sporazum prihvati, jer je isti u skladu sa interesima pravičnosti. Navedena mjera bezbjednosti će trajati jednu godinu po pravosnažosti presude. Navedenom mjerom bezbjednosti će se po ocjeni suda otkloniti uslovi koji mogu biti od uticaja da okrivljeni ubuduće vrši krivična djela, čime će se u svemu ostvariti svrha mjera bezbjednosti iz čl. 66 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku obavezao da na ime paušalnih troškova plati iznos od 30,00 €, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 04.03.2022. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja