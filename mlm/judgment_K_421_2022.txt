K. br. 421/22
veza K. br. 494/22
U IME CRNE GORE
OSNOVNI SUD U PODGORICI, po sutkinji Željki Jovović, uz učešće samostalne referentkinje Edina Kraja, kao zapisničarke, u krivičnom predmetu protiv okrivljenog D. J., zbog produženog krivičnog djela građenje objekta bez prijave i dokumentacije za građenje iz čl. 326a u vezi sa čl. 49 Krivičnog zakonika Crne Gore, u sticaju sa krivičnim djelom skidanje i povreda službenog pečata i znaka iz čl. 381 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 13.10.2022. godine donio je

P R E S U D U
Okrivljeni:

D. J., JMB xxxxxxxxxxxxx, sa nadimkom D., od oca G. i majke V., rođene P., rođen xx. januara 19xx. godine u Danilovgradu, sa prebivalištem u Podgorici T. N. K. broj xx, crnogorski državljanin, razumije crnogorski jezik, koji je i njegov jezik, penzioner, oženjen, otac dvoje djece, pismen, završio srednju školu, lošeg imovnog stanja, nesuđivan, nalazio se u pritvoru od 12.07.2022. godine od 14.15 časova do 21.07.2022. godine, protiv kojeg se ne vodi postupak za drugo krivično djelo.

Kriv je

Što je:

1. U periodu od 14. maja 2022. godine do 19. maja 2022. godine, u ulici T. N. K. broj xx, Glavni grad Podgorica, svjestan svoga djela čije izvršenje je htio, znajući da je isto zabranjeno, postupajući suprotno članu 91 stav 1 Zakona o planiranju prostora i izgradnju objekta (Službeni list Crne Gore broj 64/2017, 44/2018, 63/2018, 11/2019 - ispravka i 82/2020), započeo rekonstrukciju - nadogradnju objekta bez prethodno podnijete prijave i dokumentacije za građenje, na način što je dana 14. maja 2022. godine, posredstvom firme "Koprivica" d.o.o. iz Podgorice, koju je prethodno angažovao, na krovu postojeće stambene zgrade, a koja se nalazi na označenoj adresi, postavio metalnu konstrukciju na dvije etaže u osnovi dimenzija cca 14.5 x 6,10 m i započeo postavljanje metalnih panel ploča na istoj, da bi potom suprotno odluci - zapisniku nadležnog organa, Ministarstva ekologije, prostornog planiranja i urbanizma - Urbanističko građevinske inspekcije broj 121-1-PG-371/1 od 16. maja 2022. godine, kojim mu je naloženo obustavljanje daljih građevinsik radova i naređeno vraćanje objekta u prvobitno stanje, okrivljeni nastavio sa njihovim daljim izvođenjem, pa su službenici Urbanističko građevinske inspekcije dana 19. maja 2022. godine, kada su ponovo izašli na lice mjesta, na istom primijetili nekoliko radnika kako izvode radove u dijelu izvedene metalne konstrukcije tavanice, na međuetažama izvedene nadogradnje,
2. Dana 10. jula 2022. godine, oko 16.30 časova, u ulici T. N. K. broj xx, Glavni grad Podgorica, svjestan svojih djela čije izvršenje je htio, znajući da su ista zabranjena, postupajući suprotno članu 91 stav 1 Zakona o planiranju prostora i izgradnju objekta (Službeni list Crne Gore broj 64/2017, 44/2018, 63/2018, 11/2019 - ispravka i 82/2020) i suprotno rješenju Ministarstva ekologije, prostornog planiranja i urbanizma - Urbanističko građevinske inspekcije, broj UPI 12133-042/22-461/1 od 19.05.2022. godine, kojom mu se zabranjuje dalje izvođenje radova, bez skidanja ili povrede pečata i znaka koji je ovlašćeno službeno lice urbanističko-građevinski inspektor prethodno stavio radi osiguranja prostorije-gradilišta ušao u isto i nastavio rekonstrukciju - nadogradnju objekta bez prethodno podnijete prijave i dokumentacije za građenje, na način što je posredstvom radnika M. J. i S. L. iz Podgorice, koje je dan ranije angažovao, na krovu postojeće stambene zgrade, a koja se nalazi na označenoj adresi, na već postavljenoj metalnoj konstrukciji visine jedne etaže u osnovi dimenzija cca 14.5 x 6,10m započeo postavljanje metalnih "sendvič" panel ploča na bočnim stranama konstrukcije, pa je tako službenik Urbanističko građevinske inspekcije L. M., dana 10. jula 2022. godine, kada je izašao na lice mjesta, primijetio imenovane radnika kako izvode navedene građevinske radove u dijelu izvedene metalne konstrukcije prve etaže,
- čime je učinio produženo krivično djelo građenje objekta bez prijave i dokumentacije za građenje iz čl. 326a u vezi sa čl. 49 Krivičnog zakonika Crne Gore u sticaju sa krivičnim djelom skidanje i povreda službenog pečata i znaka iz čl. 381 st. 1 Krivičnog zakonika Crne Gore.

Pa sud okrivljenom primjenom odredbi čl. 4, 5, 13, 32, 36, 36 a, 42, 45, 46, 48, 49 st. 1 i čl. 51 Krivičnog zakonika Crne Gore utvrđuje:

- za produženo krivično djelo građenje objekta bez prijave i dokumentacije za građenje iz čl. 326a u vezi sa čl. 49 Krivičnog zakonika Crne Gore, kaznu zatvora u trajanju od 3 (tri) mjeseca,
- za krivično djelo skidanje i povreda službenog pečata i znaka iz čl. 381 st. 1 Krivičnog zakonika Crne Gore, kaznu zatvora u trajanju od 1 (jednog) mjeseca,
Pa sud okrivljenog primjenom čl. 48 st. 2 i čl. 51 Krivičnog zakonika Crne Gore, te čl. 226, 227, 229 i 374 Zakonika o krivičnom postupku,
O S U Đ U J E
Na jedinstvenu kaznu zatvora u trajanju od 3 (tri) mjeseca koja se ima izvršiti u prostorijama za stanovanje, u koju kaznu se uračunava vrijeme provedeno u pritvoru od 12.07.2022. godine od 14.15 časova do 21.07.2022. godine, koju kaznu će nakon pravosnažnosti presude izdržavati u prostorijama za stanovanje, s tim da okrivljeni ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, a ukoliko okrivljeni jednom u trajanju preko šest časova ili dva puta u trajanju do šest časova samovoljno napusti prostorije u kojima stanuje, sud će mu odrediti da ostatak kazne izdrži u Upravi za izvršenje krivičnih sankcija.

Obavezuje se okrivljeni da na ime troškova krivičnog postupka plati iznos od 30,00 eura, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom ODT Podgorica Kt. br. 795/22 od 21.06.2022. godine okrivljenom D. J., stavljeno je na teret izvršenje produženog krivičnog djela građenje objekta bez prijave i dokumentacije za građenje iz čl. 326a u vezi sa čl. 49 Krivičnog zakonika Crne Gore. Optužnim predlogom Kt. br. 1036/22 od 22.07.2022. godine, okrivljenom D. J., stavljeno je na teret izvršenje krivičnog djela građenje objekta bez prijave i dokumentacije za građenje iz čl. 326a u sticaju sa krivičnim djelom skidanje i povreda službenog pečata i znaka iz čl. 381 st. 1 Krivičnog zakonika Crne Gore.

Rješenjem krivičnog vijeća Osnovnog suda u Podgorici Kv. br. 819/22 od 08.09.2022. godine određeno je spajanje krivičnih postupaka K. br. 421/22 i K. br. 494/22 i određeno da se ima sprovesti jedinstveni postupak koji će nositi poslovnu oznaku K. br. 421/22 i donijeti jedna presuda.

Nakon podnošenja optužnih predloga sudu, državna tužiteljka u ODT-u, okrivljeni i njegov branilac su zaključili sporazum o priznanju krivice dana 07.10.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog D. J., da je u vrijeme, mjesto i na način opisan u izreci ove presude učinio produženo krivično djelo građenje objekta bez prijave i dokumentacije za građenje iz čl. 326a u vezi sa čl. 49 Krivičnog zakonika Crne Gore u sticaju sa krivičnim djelom skidanje i povreda službenog pečata i znaka iz čl. 381 st. 1 Krivičnog zakonika Crne Gore.

Odlučujući o kazni iz sporazuma o priznanju krivice, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije i to njegove lične i porodične prilike, da je oženjen i otac dvoje djece, njegov raniji život, odnosno činjenicu da nije osuđivan, narušeno zdravstveno stanje, korektno držanje okrivljenog u postupku, činjenicu da je okrivljeni uklonio sporni objekat, te i činjenicu da je okrivljeni uplatio novčani iznos od 800,00 (osamstotina) eura u korist JPU "Zagorka Ivanović" Cetinje, dok otežavajućih okolnosti nije bilo.

Shodno čl. 51 st. 1 Krivičnog zakonika Crne Gore, okrivljenom se u izrečenu kaznu ima uračunati vrijeme provedeno u pritvoru od 12.07.2022. godine od 14,15 časova do 21.07.2022. godine.

Okrivljeni je shodno čl. 226 i čl. 229 Zakonika o krivičnom postupku, obavezan da plati troškove krivičnog postupka u iznosu od 30,00 eura na ime sudskog paušala kao dijela troškova krivičnog postupka, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 13.10.2022. godine.

ZAPISNIČARKA SUTKINJA
Edina Kraja,s.r. Željka Jovović,s.r.

PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.

ZTO: Edina Kraja