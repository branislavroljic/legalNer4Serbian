U IME CRNE GORE
K.br. 140/20
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog T.F., koga brani K.B., advokat iz Podgorice, po zamjeničkom punomoćju branioca optuženog, Š.I., advokata iz Nikšića, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužilaštva u Podgorici Kt.br. 167/20 od 22.09.2020. godine, koju je na ročištu povodom odlučivanja o sporazumu o priznanju krivice zastupala Danka Ivanović Đerić, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 22.11.2021. godine, donio je
P R E S U D U
Optuženi:

T.F., JMB ..., od majke Ž., rođene T., rođen .... godine u N., sa prebivalištem u N... ul. Ž.Z. broj .... kao i G... broj .., državljanin Crne Gore, neoženjen, bez djece, nezaposlen, završio srednju mašinsku školu - smjer bravar, srednjeg imovnog stanja, neosuđivan
KRIV JE
Zato što je:

Dana 23.06.2020. godine u ul. Ž.Z. br...., u N...., neovlašćeno radi prodaje držao opojnu drogu marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl.list CG br. 41/2018 od 28.06.2018. godine), iako je bio svjestan da postupa neovlašćeno i protivrpavno pa je to i htio, na način što je u stanu koji je koristio držao 34 zamotuljka sa opojnom drogom marihuanom, ukupne neto mase 22,563 grama, kao i vaga za precizno mjerenje sa tragovima kokaina, koja opojna droga je pronađena prilikom pretresa stana od strane ovlaščenih policijskih službenika, a bila je namijenjena daljoj neovlašćenoj prodaji,
- čime je izvršio krivično djelo - neovlašćena proizvodnja, držanje i stavljanje u promet opojnih droga iz člana 300. st 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl.14,15, 32, 33, 36, 36a, 39, 42, 45, 46. i 51. Krivičnog zakonika Crne Gore, te odredbi čl. 226., 229., 303. i 374. Zakonika o krivičnom postupku
O S U Đ U J E
Na kaznu zatovra u trajanju od 6 (šest) mjeseci, kao glavnu kaznu, koja kazna će se izdržati tako što će optuženi istu izdržavati u prostrijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se utvrđuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija u koju kaznu mu se uračunava vrijeme provedeno u pritvoru počev od 23.08.2020. godine od 11,00 časova do 24.08.2020. godine do 09,40 časova, i novčana kazna u iznosu od 3.000€ (trihiljade eura), kao sporedna kazna, koju je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice i to na račun budžeta Crne Gore broj 832-7113-04, a ukoliko optuženi novčanu kaznu ne plati u roku, sud će novčanu kaznu zamijeniti kaznom zatvora, tako što će za svakih započetih 25,00 (dvadesetpet) eura novčane kazne odrediti jedan dan kazne zatvora, s tim da kazna zatvora ne može biti duža 6 (šest) mjeseci
OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, uplati na ime paušala Višem državnom tužilaštvu u Podgorici, iznos od 70,00 eura, na račun Vrhovnog državnog tužilaštva broj 832-1187-31 i iznos od 70,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice, dok će o troškovima na ime nagade i nužnih izdataka branioca po službenoj dužnosti Č.V., adv. iz Podgorice, sud odlučiti naknadno posebnim rješenjem po pribavljanju podataka o njihovoj visini.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojnom drogom marihuanom u količini od 22,563 grama koja opojna droga se ima uništiti po pravosnažnosti presude donijete na osnovu sporazuma o priznanju krivice, kao i vaga i drobilica, kao predmeti upotrebljeni za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 167/20 od 22.09.2020. godine, optuženom T.F., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz člana 300. st 1. Krivičnog zakonika Crne Gore.

Dana 22.11.2021. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 22.11.2021. godine, sud je na saglasan predlog stranaka pročitao dokaze predložene optužnicom i to: zapisnik o pretresanju stana i drugih prostorija Ku.br.378/20 od 23.08.2020. godine i izvršio uvid u fotodokumentaciju koja je sastavni dio zapisnika, dvije potvrde o privremeno oduzetim predmetima Uprave policije CB Podgorica Ku.br. 378/20 od 23.08.2020. godine na ime T.F., potvrda o privremeno oduzetim prdmtima Uprave policije CB Podgorica Ku.br.378/20 od 23.08.2020. godine na ime K.Đ., izvještaj o hemijskom vještačenju Forenzičkog centra Danilovgrad, broj 2250/20 od 03.09.2020. godine i vrši uvid u fotodokumentaciju koja je sastavni dio izvještaja, zapisnik o pretresanju računara, mobilnih telefona i drugih elektronskih uređaja Ku.br. 378/20 od 10.09.2020. godine, izvod iz kaznene evidencije Ministarva pravde broj 05/2-041-1013/20 od 27.08.2020. godine ne ime optuženog T.F., zapisnik o pregovararanju Kt(sp)br. 144/20 od 28.10.2021. godine, zapisnik o priznanju krivice Kt(sp)br. 144/20 od 28.10.2021. godine i sporazum o priznanju krivice Kt(sp)br. 144/20 od 28.10.2021. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz člana 300. st 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog, sud je najprije u smislu čl. 42. Krivičnog zakonika Crne Gore, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti) u okviru zakonom propisanog minimuma i maksimuma za predmetno krivično djelo, pa je od olakšavajućih okolnosti na strani optuženog cijenio njegovu mladost (2000 godište), priznanje izvršenja krivičnog djela, prihvatanje krivice i iskreno kajanje za učinjeno krivično djelo, što je dovelo do efikasnosti okončanja postupka, pa po ocjeni suda napred navedene olaksavajuće okolnosti u svojoj ukupnosti predstavljaju naročito olakšavajuće okolnosti koje opravdavaju ublažavanje kazne optuženom ispod zakonom propisanog minimuma za predmetno krivično djelo, shodno čl. 45. i 46. Krivičnog zakonika Crne Gore, te je stoga kazna zatvora u trajanju od 6 (šest) mjeseci,kao glavna kazna, a koja kazna će se shodno čl. 36a izržavati u prostorijama u kojim optuženi stanuje i novčana kazna u iznosu od 3.000,00 (trihiljade eura), kao sporedna kazna srazmjerna stepenu krivice optuženog i težini počinjenog krivičnog djela, te će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to: opojne droge marihuane u količini od 22,563 grama koja opojna droga se ima uništiti po pravosnažnosti presude donijete na osnovu sporazuma o priznanju krivice kao i vage za precizno mjerenje i drobilice, kao predmeta izvršenja krivičnog djela.

Shodno članu 51. Krivičnog zakonika Crne Gore, sud je optuženom u izrečenu kaznu zatvora uračunao vrijeme provedeno u pritvoru počev od 23.08.2020. godine od 11,00 časova do 24.08.2020.godine u 09,40 časova.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, iznos od po 70,00 eura, te na ime troškova postavljenog mu branioca po službenoj dužnosti Č.V., adv. iz Podgorice po pribavljanju podataka o njihovoj visini, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 22.11.2021.godine
Zapisničar S u d i j a
Novčić Slobodanka Tabaš Predrag
DN-a:

- VDT Podgorica
- Osuđenom
- Braniocu
- A/a