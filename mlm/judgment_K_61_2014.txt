OSNOVNI SUD U PLAVU

K.br. 61.2014
U IME CRNE GORE
Osnovni sud u Plavu , sudija Hilmija Sujković, sa zapisničarem Senadom Radončić , u krivičnom predmetu okrivljenog V. N., iz P., zbog krivičnog djela falsifikovanje isprave iz čl. 412. st. 2. u vezi stava 1. Krivičnog Zakonika, po optužnom predlogu oštećenog kao tužioca J. D. K.br. 61/2014 od 04.12.2014 godine, po održanom usmenom, javnom, glavnom pretresu, u prisustvu okrivljenog i punomoćnika oštećenog kao tužioca advokata S. M., donio je i javno objavio dana 04.03.2015 godine
P R E S U D U
Okrivljeni V. N., JMBG ..., od oca J. i majke B., rodj. T., rodjen ... godine, u P., sa prebivalištem u selu B., opština P., državljanin Crne Gore, službenik Uprave za nekretnine, oženjen, otac 3 djece, osudjivan presudama.Osnovnog suda Plav: K.br. 5/2012 od 26.06.2012 godine , za krivično djelo iz čl. 253. st. 1. KZ na novčanu kaznu u iznosu od 1.200,00 eura i K.br. 42/2012 od 10.04.2013 godine, za krivično djelo iz čl. 154. Krivičnog zakonika na novčanu kaznu u iznosu od 900,00 eura.

Na osnovu člana 373. stav 1. tačka 1. ZKP
OSLOBAĐA SE OD OPTUŽBE
Da je:

Neutvrđenog datuma 2014. godine, napravio lažnu ispravu kao službeno lice Uprave za nekretnine - Područne jedinice P., tako što je izradio falsifikovanu skicu premjera br. ... serijskog broja ... Uprave za nekretnine, područne jedinice u P. za katastarsku opštinu B., opština P., jer je istu uradio na trenutno važećem obrascu gdje u memorandumu stoji Republika Crna Gora, Vlada Crne Gore, Uprava za nekretnine, područna jedinica P. i istu datirao na dan 24.07.1987. godine, a koji obrazac nije mogao biti u upotrebi u momentu navodnog sačinjavanja prije dvadesetpet godina jer se država Crna Gora tada zvala Socijalistička Republika Crna Gora, izvršni organ Izvršno vijeće a služba Republička uprava za geodetske i imovinskopravne poslove i istu upotrijebio kao dokaz u parnici Osnovnog suda u Plavu P.br. 548/13 u namjeri da sebi pribavi protivpravnu imovinsku korist uspjehom u parnici u pogledu utvrđivanja prava svojine
- čime bi izvršio krivično djelo falsifikovanje isprave iz člana 412. stav 2. u vezi sa stavom 1. Krivičnog zakonika .

Na osnovu čl. 230. st. 3. ZKP oštećeni kao tužilac J. D. se obavezuje da okrivljenom V.N., na ime troškova krivičnog postupka, plati iznos od 100,00 (jednastotina) eura.

O b r a z l o ž e n j e
Punomoćnik oštećenog kao tužioca J. D., iz P., advokat S. M., na osnovu čl. 59 st. 3. Zakonika o krivičnom postupku podnio je ovom sudu dana 04.12.2014 godine optužni predlog K.br. 61/2014, protiv okrivljenog V. N., zbog krivičnog djela falsifikovanje isprave iz čl. 412. st. 2. u vezi stava 1. Krivičnog Zakonika.

Pri podnesenom optužnom predlogu je ostao u svemu sve do kraja krivičnog postupka, pa je u završnoj riječi predložio sudu da okrivljenog V. N., oglasi krivim za navedeno krivično djelo i osudi ga po zakonu.

Izjašnjavajući se o optužbi oštećenog kao tužioca J. D., okrivljeni V. N. u svojim odbranama iz prethodnog postupka i sa glavnog pretresa ne priznaje izvršenje krivičnog djela koje mu je ovom optužbom stavljeno na teret, braneći se da spornu skicu nije sačinio kao službenik Uprave za nekretnine – Područne jedinice P., već kao privatno lice i za svoje lične potrebe te da samim tim nije ni izvršio krivično djelo za koje se tereti. Pri tom je u odbrani sa glavnog pretresa od 11.02.2015 godine , za razliku od svoje odbrane koju je dao kod ODT u P. dana 29.10.2014 godine, naveo da spornu skicu nije sačinio 1987 godine, kako je to u sačinjenoj izjavi pogrešno konstatovano od strane ODT u Plavu, već je to na zahtjev svoje braće učinio u junu mjesecu 2012 godine. Medjutim, pošto su se on i braća u pogledu podjele parcele sa ove skice , koju su inače naslijedili iza smrti svog pokojnog oca V. J., dogovorili još 24.07.1987 godine , to je iz tog razloga na skici i upisao ovaj datum.Moguće je da je ODT u Plavu, prilikom uzimanja i sačinjavanja izjave od njega , pogrešno shvatio njegovo kazivanje u tom dijelu i zbog toga i pogrešno konstatovao da je on to tako kazao. Predmetnu skicu je inače sačinio u svojoj porodičnoj kući a ne u kancelariji i istu je samo potpisao a ne i ovjerio službenim pečatom, tako da se takva skica ni ne može smatrati službenim dokumentom. Pritom je za izradu skice iskoristio obrazac koji je bio u upotrebi do 2010 godine , kada su formirane privatne Geodetske agencije koje su preuzele terenske poslove geometara. Ovaj obrazac je bio numerisan brojem ... s tim što je on nakon sačinjavanja skice i ispisivanja potrebnih mjernih podataka ispred numerisanog broja upisao br. 24, obzirom da je u internoj dokumentaciji ovaj dokumenat zauzimao 24-to mjesto. Dalje je naveo da je tačno da je ovu skicu predložio kao dokaz u parničnom postupku pred Osnovnim sudom Plav P.br. 548/2013, novi br. P.br. 1615/2014 i da je ista kao dokaz izvedena na glavnoj raspravi od 13.05.2014 godine, ali da je to učinio iz razloga što je predmet spora u ovom postupku upravo parcela br. ..., na koju se odnosi sporna skica, pa je predlaganjem ove skice kao dokaza htio samo pokazati da su on i njegova braća istu , kao privatnu svojinu dobijenu nasledjem od svog pok. oca, već podijelili na način iz skice. Što se tiče postupka izdavanja skica premjera od strane Uprave za nekretnine – Područne jedinice P., u kojoj radi kao geometar , naveo je da se ove skice izdaju na zahtjev stranke pri čemu stranka u ovom zahtjevu ispisuje ne samo podatke o katastarskoj parcelu čiju skicu traži već i podatke o njenom vlasniku uz obavezan poziv na matični broj vlasnika. Nakon što se ovaj zahtjev, uz prethodno plaćenu taksu, zavede u arhivi , dostavlja se na dalji postupak njemu ili kolegi D. B., koji takodje radi kao geometar. Nakon toga on ili pomenuti kolega, na osnovu podataka iz zahtjeva, preko kompjutera pretražuju broj parcele, i ako je ista snimljena u memorisanim podacima, kompjuter preko štampača, na posebnom obrascu formata A-4, u čijem zaglavlju su utisnuti grb Crne Gore i amblem Uprave za nekretnine , reprodukuje njenu skicu. Tek nakon što se tako sačinjen obrazac potpiše od strane jednog od geometara i ovjeri okruglim pečatom Uprave, može se smatrati zvanično izdatim obrascem odnosno službenom ispravom. Nadalje je na pitanje punomoćnika oštećenog kao tužioca istakao da skica koju je sačinio nije niti upotrijebljena niti je mogla biti upotrijebljena za upis parcele na koju se odnosi u katastarski operat, već je upis ove parcele u katastru izvršen na osnovu ostavinskog rješenja Osnovnog suda u Plavu O.br. 18/87 od 09.11.1987 godine, kojeg je sud zasnovao na diobnom sporazumu koji su prethodno kao naslednici dogovorili on i njegova braća, jer se upis nepokretnosti u katastru ni ne može izvršiti na osnovu skice već samo na osnovu nekog drugog dokumenta o pravu vlasništva. Na kraju je naveo da prilikom sačinjavanja predmetne skice nije ni mogao koristiti podatke iz Uprave za katastar, obzirom da na dijelu terena na kojem se nalazi parcela iz ove skice nije vršeno snimanje i premjer već se radi o popisnom katastru u kojem ne postoje tačni podaci o mjerama i granicama parcela, zbog čega je potrebne podatke za njeno sačinjavanje dobio neposrednim pregledom i premjerom predmetne parcele na licu mjesta.

U pisano priloženoj završnoj riječi, sastavljenoj od strane advokata R. M., je još jednom negirao izvršenje krivičnog djela koje mu je stavljeno na teret i predložio sudu da ga za ovo djelo oslobodi od optužbe. Ujedno je tražio da sud oštećenog kao tužioca J. D. obaveže da mu na ime troškova krivičnog postupka koje je imao u vezi angažovanja pomenutog advokata za stručno i obrazloženo pisanje završne riječi, plati iznos od 100,00 eura, shodno važećoj advokatskoj tarifi.

Radi provjere odbrane okrivljenog V. N. kojom isti u potpunosti negira izvršenje krivičnog djela koje mu je stavljeno na teret, sud je u dokaznom postupku izveo sledeće dokaze: saslušao u svojstvu svjedoka oštećenog kao tužioca J. D. , izvršio vještačenje od strane vještaka geodetske struke, ing. geodezije F. V., pročitao rješenje Opštinskog suda u Plavu O.br. 18/87 od 09.11.1987 godine i izvod iz kaznene evidencije za okrivljenog V. N. izvršio uvid u spornu skicu premjera br. ... od 24.07.1987 godine i spise predmeta Osnovnog suda Plav P.br. 548/2013 tačnije u zapisnik sa glavne rasprave od 13.05.2014. godine,presudu od 13.06.2014 godine i dopunski nalaz i mišljenje pomenutog vještaka iz ovog predmeta od 20.01.2014 godine, pa je svestranom ocjenom izvedenih dokaza i njihovim uporedjivanjem sa navodima javne optužbe i odbranom okrivljenog našao da u radnji okrivljenog , činjenično opisanoj u dispozitivu optužnog predloga, nijesu sadržani svi bitni elementi krivičnog djela falsifikovanje isprave iz čl. 412. st. 2. u vezi st. 1. Krivičnog zakonika, te da samim tim djelo koje mu je stavljeno na teret nije krivično djelo, i to iz sledećih razloga:

U toku krivičnog postupka je nesporno utvrdjeno, kako na osnovu odbrane okrivljenog V. N. tako i na osnovu ostalih izvedenih dokaza, u prvom redu predmetne skice br. ..., da se ista odnosi na parcelu br. ... i da je sačinjena i potpisana od strane okrivljenog V. N. Na osnovu odbrane okrivljenog, iskaza oštećenog kao tužica J. D. i predmetne skice je dalje, takodje nesporno utvrdjeno, da ova skica , i pored toga što je datirana datumom 24.07.1987 godine, nije sačinjena na obrascu koji je važio u to vrijeme već na sada važećem obrascu. Konačno na osnovu odbrane okrivljenog, iskaza oštećenog kao tužioca i zapisnika sa glavne rasprave u predmetu P.br. 548/2013 od 13.05.2014 godine, tužioca J.D. i drugih protiv tuženih V. N. i drugih, radi utvrdjenja prava svojine, nesporno je utvrdjeno i to da je predmetna skica , na predlog okrivljenog kao tuženog , izvedena kao dokaz u ovom postupku.

Medjutim, da bi u radnjama okrivljenog V. N. , koje mu se optužnim predlogom oštećenog kao tužioca stavljaju na teret, postojalo biće krivičnog djela falsifikovanje isprave iz čl. 412. st. 2 u vezi st. 1. Krivičnog zakonika, bilo je potrebno utvrditi ne samo da se skica, čije mu se falsifikovanje stavlja na teret, može smatrati javnom ispravom, već i da je ovu skicu dana 13.05.2014 godine upotrijebio kao pravu u parničnom postupku P.br. 548/2013,
i pored toga što je znao da je ista lažna i da njenom upotrebom čini teži oblik predmetnog krivičnog djela (stav 2) .

Ovo iz razloga jer je čl. 412 . st. 2. u vezi stava 1. Krivičnog zakonika odredjeno da krivično djelo falsifikovanje isprave čini onaj ko napravi lažnu ili izda neistinitu ispravu ili preinači pravu ispravu u namjeri da se takva isprava upotrijebi kao prava ili ko takvu lažnu ili neistinitu ispravu upotrijebi kao pravu ili je nabavi radi upotrebe (stav 1) i da je to učinio u pogledu javne isprave, testamenta, mjenice, čeka, javne ili službene knjige ili druge knjige koja se mora voditi na osnovu Zakona (stav 2) što znači da je za postojanje ovog krivičnog djela potrebno ostvarenje sledećih zakonskih elemenata: pravljenje lažne isprave ili izdavanje neistinite isprave ili preinačenje prave isprave i da se radi o javnoj ispravi, kao objektivnih elemenata kao i da se navedene radnje vrše sa namjerom da se tako napravljena, izdata ili preinačena isprava upotrijebi kao prava ili je već upotrijebljena kao prava i pored svijesti tj. znanja da jelažna, kao subjektivnog elementa, pa nepostojanje bilo kojeg od navedenih elemenata isključuje postojanje samog krivičnog djela.

Oštećeni J.D. u podnesenom optužnom predlogu i izjavi sa glavnog pretresa inače smatra da su u konkretnom slučaju na strani okrivljenog V. N. ispunjeni svi zakonski elementi krivičnog djela falsifikovanje isprave iz čl. 412. st. 2. u vezi st. 1. Krivičnog zakonika , kako objektivni tako i subjektivni, dok okrivljeni u svojoj odbrani tvrdi suprotno, braneći se da je tačno ne samo da je predmetnu skicu br. ... lično sačinio već i da je tako sačinjenu skicu kasnije upotrijebio u parničnom postupku P.br. 548/2013, ali da nije tačno niti da se tako sačinjena skica može smatrati službenom ispravom niti da je ista kao takva lažna , kako to u podnesenom optužnom predlogu tvrdi oštećeni kao tužilac.

Da bi provjerio kako osnovanost navoda optužbe oštećenog kao tužioca J. D. u pogledu krivice i krivično pravne odgovornosti okrivljenog V. N. za predmetno krivično djelo tako i osnovanost odbrane okrivljenog kojom negira izvršenje ovog djela, sud je , kao što je već navedeno, saslušao okrivljenog i izveo sve potrebne dokaze, pa je njihovom uporednom analizom i ocjenom našao da izvedeni dokazi nijesu mogli potvrditi navode optužbe niti u pogledu postojanja objektivnih niti u pogledu postojanja subjektivnog elementa krivičnog djela falsifikovanje isprave koje mu je ovom optužbom stavljeno na teret.

Tako navode optužbe oštećenog kao tužioca J. D. u pogledu postojanja svih bitnih elemenata krivičnog djela falsifikovanje isprave iz čl. 412. st. 2. u vezi st. 1. Krivičnog zakonika, koje je ovom optužbom stavljeno na teret okrivljenom V.N., a samim tim i u pogledu njegove krivice i krivično pravne odgovornosti za ovo krivično djelo, nije mogao potvrditi ni sam oštećeni, jer je takvu svoju optužbu protiv njega, kako nesporno proizilazi iz sadržine njegove izjave i iz navoda podnesenog optužnog predloga, zasnovao samo na svom ničim potvrdjenom uvjerenju da je sačinjavanjem sporne skice na trenutno aktuelnom i važećem obrascu i njenim datiranjem na dan 24.07.1987 godine, kada takav obrazac nije postojao, počinio navedeno krivično djelo. Naime, izjašnjavajući se o razlozima zbog kojih je protiv okrivljenog V. N. prvo podnio krivičnu prijavu ODT u Plavu a nakon njenog odbačaja i optužni predlog Osnovnom sudu u Plavu , za krivično djelo falsifikovanje isprave iz čl. 412. st. 2 u vezi st. 1. Krivičnog zakonika, oštećeni kao tužilac J. D. je istakao da je to učinio zbog toga što okrivljeni spornu skicu, i pored toga što ju je datirao datumom 24.07.1987 godine, nije sačinio na tada važećem već na trenutno važećem obrascu, na kojem u memorandumu stoji „Republika Crna Gora, Vlada Crne Gore, Uprava za nekretnine“ a ne „Socijalistička Republika Crna Gora, Izvršno vijeće Crne Gore, Republička Uprava za geodetske i imovinsko pravne poslove“ kako je u to vrijeme bio zvanični naziv Crne Gore i njenih državnih organa. Dakle, kako proizilazi iz izjave oštećenog kao tužioca J.D., isti je optužni predlog protiv okrivljenog V. N. za krivično djelo falsifikovanje isprave iz čl. 412. st. 2. u vezi st. 1. Krivičnog zakonika, podnio zbog gore navedenih razloga i zbog činjenice da je okrivljeni ovu skicu potpisao svojim imenom i prezimenom, iako je nesporno da tako sačinjena skica nije niti izdata niti ovjerena okruglim pečatom od strane Uprave za nekretnine – Područne jedinice P. i da se kao takva ne može smatrati ispravom u smislu odredbi čl. 142 i čl. 412 Krivičnog zakonika.

Navode optužbe oštećenog kao tužioca J. D.u pogledu krivice i krivično pravne odgovornost okrivljenog V. N. za krivično djelo koje mu je ovom optužbom stavljeno na teret je u svom nalazu i mišljenju negirao i vještak geodetske struke, ing. geodezije F. V., i to kako u dijelu da se predmetna sporna skica može smatrati službenom tj. javnom ispravom tako i u dijelu da je tako sačinjena skica mogla proizvesti odredjene pravne posledice u postupku upisa u katastarskom operatu, pa i ova činjenica takodje ide u prilog odluci suda da istog oslobodi od optužbe za ovo krivično djelo. Naime, izjašnjavajući se o načinu izdavanja skica premjera od strane Područnih jedinica Uprave za nekretnine Crne Gore, a samim tim i o načinu izdavanja i valjanosti predmetne skice, vještak F. V. je u svom nalazu i mišljenju sa glavnog pretresa od 26.02.2015 godine istakao da se nijedna skica, pa ni ova, ukoliko nije ovjerena od strane ovlašćenog službenika tj. rukovodioca Područne jedinice, koja je istu izdala , ne može prihvatiti kao zvanična isprava a samim tim se kao zvaničan tj. valjan ne može prihvatiti ni sadržaj takve skice. Izjašnjavajući se dalje o podobnosti predmetne skice za dokazivanje odredjenih činjenica koje imaju vrijednost za pravne odnose, vještak Femić Vešo je u svom osnovnom nalazu i mišljenju sa glavnog pretresa od 26.02.2015 godine , istakao da ni predmetna a ni bilo koja druga skica dopunskog premjera,bez odgovarajućih drugih akata kao što su ugovor o kupoprodaji, pravosnažna presuda ili neki drugi dokaz o pravu svojine , ne može biti dokaz o pravu vlasništva, dok je u svom dopunskom nalazu u predmetu P.br. 1615/2014, ranija oznaka P.br. 548//2013, u koji je sud izvršio uvid na predlog oštećenog kao tužioca , istakao da je do promjene upisa prava svojine u katastarskom operatu, na katastarskoj parceli br. 1/295 koja je bila predmet sporne skice, došlo na osnovu ostavinskog rješenja O.br. 18/87 od 09.11.1987 godine, čime je takodje ne samo potvrdio svoj raniji stav da se predmetna skica, iz već navedenih razloga, ne može uzeti kao službeni dokumenat tj. podatak već i odbranu okrivljenog V. N. u dijelu da je predmetnu skicu sačinio za svoju internu upotrebu. Izjašnjavajući se na kraju o površini parcele br. 1/295 koja je predmet sporne skice sa površinom iste te parcele iz posjedovnog lista br. 236 na koju se isti odnosi , vještak F. V. je istakao da se ove površine poklapaju, čime je potvrdio odbranu okrivljenog V. N. i u dijelu da su podaci u pogledu površine parcele br. 1/295, na koju se odnosi skica koju je sačinio, tačno unešeni, odnosno da se ovi podaci u potpunosti poklapaju sa istim tim podacima iz katastarske evidencije i da samim tim nije ni imao nikakvog pravnog interesa za njeno falsifikovanje, kako ga tereti oštećeni kao tužilac.

Konačno navode optužbe oštećenog kao tužioca J. D., u pogledu postojanja krivičnog djela falsifikovanje isprave koje je ovom optužbom stavljeno na teret okrivljenom V.N., nijesu mogli potvrditi ni izvedeni pismeni dokazi, rješenje Osnovnog suda u Plavu O.br. 18/87 od 09.11.1987 godine i presuda istog suda P.br. 548/2013 od 13.06.2014 godine,
jer i iz navedenog rješenja O.br. 18/87, takodje nesporno proizilazi da je upis prava svojine na parceli br. 1/295, koja je predmet sporne skice, na ime okrivljenog i njegove braće izvršen na osnovu ovog rješenja a ne na osnovu sporne skice, dok je na osnovu presude P.br. 548/2013, utvrdjeno da Osnovni sud u Plavu, i pored toga što je u dokaznom postupku,na predlog okrivljenog kao tuženog, izveo kao dokaz spornu skicu, ovu svoju presudu nije zasnovao na tom dokazu , jer je našao da isti nije od uticaja za pravilno rješavanje ove pravne stvari.

Dakle, kako proizilazi iz svega izloženog, sud je nakon sprovedenog dokaznog postupka i ocjene izvedenih dokaza našao da u radnjama okrivljenog V. N. , koje mu se optužnim predlogom oštećenog kao tužioca J. D. stavljaju na teret, nijesu sadržani svi zakonski elementi bića krivičnog djela falsifikovanje isprave iz čl. 412. st. 2. u vezi st. 1. Krivičnog zakonika, pa ga je iz tog razloga za isto i oslobodio od optužbe.

To je učinio, kao što je već navedeno, u prvom redu zbog nesporno utvrdjene činjenice da se sporna skica br. ... , koju je sačinio okrivljeni, ne može smatrati ispravom u krivično pravnom smislu, , tako da samim tim i upotreba takve skice ne može predstavljati radnju izvršenja ovog djela.

Naime, čl. 142 Krivičnog zakonika je odredjen pojam isprave kao predmeta krivičnog djela falsifikovanje isprave iz čl. 412 istog zakonika, i u smislu te odredbe ispravom se smatra svaki predmet koji je podoban ili odredjen da služi kao dokaz kakve činjenice koja ima značaj za pravne odnose . Što se tiče pojma javne isprave kao predmeta izvršenja težeg oblika krivičnog djela falsifikovanje isprave iz čl. 412. Krivičnog zakonika (st. 2.) isti nije definisan Krivičnim zakonikom već Zakonom o opštem upravnom postupku i Zakonom o parničnom postupku, i po ovim zakonima se pod pojmom javne isprave smatra ona isprava koju je u propisanom obliku izdao državni organ u granicama svoje nadležnosti, kao i isprava koju je u takvom obliku izdala organizacija ili zajednica u poslovima koje vrši na osnovu javnih ovlašćenja, povjerenih joj zakonom ili odlukom Skupštine opštine donesene na osnovu zakona, što znači da takva isprava mora imati sledeća obilježja: da je izdata od nadležnog državnog organa ili neke druge organizacije i zajednice koja vrši javna ovlašćenja, da je izdata u vršenju službene dužnosti i u okviru nadležnosti državnih organa odnosno u okviru zakonom povjerenih javnih ovlašćenja i konačno da je izdata u propisanom obliku tj. formi .

Pošto je u toku postupka, kao što je već navedeno, nesporno utvrdjeno kako na osnovu citiranih zakonskih propisa tako i na osnovu mišljenja vještaka geodetske struke ing. geodezije F. V., koji se decidno izjasnio da se nijedna skica , pa ni skica koju je sačinio okrivljeni V. N., ukoliko nije ovjerena od strane ovlašćenog službenika ne može prihvatiti kao zvanična isprava i kao takva imati dokaznu snagu i proizvesti bilo koji pravni učinak u postupku upisa u katastarskom operatu, to je jasno da u radnjama okrivljenog, koje su se sastojale u pravljenju i upotrebi takve skice, nema niti objektivnih niti subjektivnih elemenata bića krivičnog djela falsifikovanje isprave koje mu se optužnim predlogom oštećenog kao tužioca J. D. stavljaju na teret.

Ovo utoliko prije što čak ni ovjerena skica premjera, shodno važećim propisima i mišljenju pomenutog vještaka , ne može biti dokaz o pravu vlasništva te što ni okrivljeni V. N. ni njegova braća V.M. i V. Lj.pravo vlasništva na parceli br. 1/295, na koju se odnosi sporna skica, nijesu stekli na osnovu ove skice već na osnovu ostavinskog rješenja Osnovnog suda u Plavu O.br. 18/87 od 09.11.1987 godine, kojim su oglašeni za naslednike iza smrti svog pokojnog oca V.J., tako da i ova činjenica takodje ide u prilog stanovištu suda da se sporna skica, koju je sačinio okrivljeni, ne može smatrati ispravom u krivično pravnom smislu.

Prema tome, pošto u konkretnoj krivičnoj stvari, u radnjama okrivljenog V. N. nijesu sadržani niti objektivni niti subjektivni elementi krivičnog djela falsifikovanje isprave iz čl. 412. st. 2 . u vezi st. 1. Krivičnog zakonika, to samim tim nije ostvareno ni biće ovog krivičnog djela, pa je sud na osnovu čl. 373. st. 1. tačka 1. ZKP , okrivljenog za ovo djelo i oslobodio od optužbe.

Na osnovu čl. 230. st. 3. ZKP, odlučeno je da troškovi u iznosu od 100,00 eura, koje je u vezi sa vodjenim krivičnim postupkom imao okrivljeni V. N. na ime angažovanja advokata R. M.za stručno i obrazloženo pisanje njegove završne riječi, padaju na teret oštećenog kao tužioca J. D.

Na osnovu iznijetih razloga odlučeno je kao u izreci presude.

OSNOVNI SUD U PLAVU

Dana 04.03.2015 godine
Zapisničar S U D I J A
Senada Radončić Hilmija Sujković
PRAVNA POUKA:

Protiv ove presude nezadovoljna
stranka ima pravo žalbe u roku od
8 dana od dana prijema iste preko
ovog sudaVišem sudu B. Polje
DNA: 1 x oštećenom kao tužiocu J.D.

1 x punomoćniku oštećenog , adv. S. M.

1 x okrivljenom V. N.