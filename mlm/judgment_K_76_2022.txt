K. br. 76/22
U IME CRNE GORE
OSNOVNI SUD U PODGORICI, sudija Nenad Vujanović, uz učešće Nataše Paunović, kao zapisničara, u krivičnom postupku protiv okrivljenog A. Š., koga u postupku brani advokat D. V., zbog krivičnog djela teška tjelesna povreda iz člana 151 stav 1 Krivičnog zakonika Crne Gore, postupajući po optužnom predlogu ODT Podgorica Kt. br. 1688/21 od 28.01.2022. godine, nakon pravosnažnosti rješenja o usvajanju sporazuma o priznanju krivice, dana 04.04.2022. godine, donio je

PRESUDU

Okrivljeni:

A. Š., JMB xxxxxxxxxxxxx, od oca D. i majke V., rođene N., rođen xx.xx.20xx. godine u Podgorici, sa prebivalištem u Podgorici, B. S. P. C. broj xxx, državljanin Crne Gore, nezaposlen, neoženjen, bez djece, sa završenom srednjom školom, lošeg imovnog stanja, neosuđivan.

Kriv je

Što je:

Dana 12. novembra 2021. godine, oko 18:00 časova, u Podgorici, u Bulevaru Džordža Vašingtona, u blizini foto studija ,,Boni“, svjestan svog djela čije je izvršenje htio, znajući da je njegovo djelo zabranjeno, teško tjelesno povrijedio oštećenog N. V., na način što je u toku rasprave istog udario glavom, a zatim i stisnutom pesnicom u predjelu lica, usljed čega je oštećeni zadobio tešku tjelesnu povredu u vidu preloma nosnih kostiju sa dislokacijom, tj. pomjeranjem polomljenih koštanih odlomaka sa pomjeranjem nosa udesno, otokom nosa, nagnječno razdernom ranom u predjelu korijena nosa veličine 0,5cm i krvarenjem iz nosa, te prelom kosti krova desne očne duplje, tj. prelom prednjeg zida desne šupljine čeone kosti sa put unutra utisnuti prelomljenim koštanim odlomkom i sa otokom u predjelu iznad desne očne duplje, kao i krvni podliv u predjelu ispod lijevog oka na površini veličine 4cm sa otokom lijevog obraza.

- čime je učinio krivično djelo teška tjelesna povreda iz čl. 151 st. 1 Krivičnog zakonika Crne Gore.

Pa sud okrivljenog, primjenom citirane odredbe, te čl. 4 st. 2, čl. 32, čl. 41, čl. 42 st. 1 Krivičnog zakonika Crne Gore i čl. 226, 229, 239 i 374 Zakonika o krivičnom postupku,
OSUĐUJE
Na kaznu rada u javnom interesu u trajanju od 120 (sto dvadeset) časova koja kazna će se izvršiti za vrijeme od 3 (tri) mjeseca, s tim što ne može biti duža od 60 (šezdeset) časova u toku 1 (jednog) mjeseca.

Ukoliko okrivljeni ne bude vršio rad u javnom interesu, ova kazna će se zamijeniti kaznom zatvora tako što će se svakih započetih 60 (šezdeset) časova rada u javnom interesu zamijeniti kaznom zatvora u trajanju od 1 (jednog) mjeseca.

Oštećeni N. V. se radi ostvarivanja imovinsko pravnog zahtjeva upućuje na parnicu.

Obavezuje se okrivljeni da na ime troškova krivičnog postupka u korist budžeta Crne Gore, na žiro račun 832-21-37 uplati iznos od 90,50 eura, a sve u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Optužnim predlogom ODT-a Podgorica Kt. br. 1688/21 od 28.01.2022. godine, okrivljenom A. Š. je stavljeno na teret da je učinio krivično djelo teška tjelesna povreda iz čl. 151 st. 1 Krivičnog zakonika Crne Gore.

Dana 11.03.2021. godine Osnovno državno tužilaštvo u Podgorici je u smislu čl. 300 st. 3 ZKP-a, sudu dostavilo sporazum o priznanju krivice Kt. br. 1688/21 od 10.03.2022. godine, zapisnik o pregovaranju i zapisnik o priznanju okrivljenog A. Š., iste poslovne oznake i datuma, radi donošenja odluke o zaključenom sporazumu o priznanju krivice, sa predlogom da se isti usvoji.

Na ročištu za razmatranje sporazuma, održanom dana 14.03.2022. godine, sud je izvršio uvid u dokaze predložene optužnim predlogom i to: u iskaz svjedoka oštećenog N. V., datog pred Osnovnim sudom u Podgorici, na zapisnik o saslušanju svjedoka od 02.12.2021.godine, u iskaz svjedoka D. B., datog pred Osnovnim državnim tužilaštvom u Podgorici, na zapisnik o saslušanju svjedoka od 23.12.2021. godine, u medicinsku dokumentaciju na ime oštećenog N. V. i to dva izvještaja Ijekara specijaliste hirurške ambulante KCCG br. protokola 34115/2021 od 12.11.2021. godine, izvještaj Ijekara specijaliste interventne ORL ambulante KCCG, br. protokola 2780 od 12.11.2021. godine, CT nalaz Centra za radiološku dijagnostiku KCCG br. 34115/2021 od 12.11.2021. godine, izvještaj Ijekara specijaliste interventne ORL ambulante KCCG br. protokola 403 od 16.11.2021. godine, zatim u nalaz i mišljenje sudskog vještaka medicinske struke dr K. N. od 17.01.2022. godine, pročitao službenu zabilješku Uprave policije CB Podgorica, Stanice krim. policije za suzbijanje krvnih delikata i nasilja u porodici KU br. 1083/21 od 13.11.2021. godine, sačinjenu od strane policijskih službenika M. K. i D. G., izvršio uvid u fotodokumentaciju Uprave policije CB Podgorica broj 14/03-4-1987/1875 od 13.11.2021. godine, te konačno u uvjerenje iz kaznene evidencije na ime okrivljenog izdatog od strane Osnovnog suda u Podgorici pod brojem KE 226/2022 od 11.02.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je cijenio sadržinu navedenih dokaza, iz kojih nesumnjivo proizilazi da je okrivljeni A. Š. u vrijeme, mjesto i na način opisan u izreci presude učinio krivično djelo teška tjelesna povreda iz čl. 151 st. 1 Krivičnog zakonika Crne Gore, za koje gaje ovaj sud oglasio krivim, nakon što je u svemu prihvatio sporazum o priznanju krivice. Rješenje K.br. 76/22 od 14.03.2022. godine kojim je usvojen sporazum o priznanju krivice, postalo je pravosnažno dana 31.03.2022. godine,odnosno rješenjem krivičnog vijeća ovog suda Kv.br. 252/22 od 31.03.2022. godine odbijena je kao neosnovana žalba punomoćnika oštećenog advokata S. K. iz Nikšića izjavljenog protiv navedenog rješenja.

Odlučujući o kazni iz sporazuma o priznanju krivice, zaključenog između stranaka, sud je našao da je predlog stranaka u vezi sa istim prihvatljiv. Naime, okrivljeni A. Š. nije ranije osuđivan, što je nesumnjivo utvrđeno iz Uvjerenja iz kaznene evidencije na ime okrivljenog, izdatog od strane ovog suda pod brojem 226/2022 od 11.02.2022. godine, shodno čemu je po ocjeni suda, a imajući u vidu i ostale olakšavajuće okolnosti, kazna rada u javnom interesu na koju je osuđen u trajanju od 120 (sto dvadeset) časova koja će se izvršiti za vrijeme od 3 (tri) mjeseca, srazmjerna stepenu krivice okrivljenog i težini učinjenog krivičnog djela i sa istom će se u potpunosti ostvariti svrha kažnjavanja iz čl. 32 Krivičnog zakonika Crne Gore, tj da okrivljeni ubuduće ne čini krivična djela, a u okviru opšte svrhe izricanja krivičnih sankcija iz čl. 4 Krivičnog zakonika Crne Gore.

Shodno odredbi čl. 239 st. 2 Zakonika o krivičnom postupku, sud je oštećenog N. V. uputio da imovinskopravni zahtjev ostvaruje u parničnom postupku, imajući u vidu da činjenice utvrđene u ovom postupku ne pružaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka, obzirom da se radi o nematerijalnoj šteti čije utvrđivanje iziskuje angažovanje više vještaka medicinske struke odgovarajućih specijalnosti.

Okrivljeni je shodno čl. 226 i 229 ZKP-a, obavezan da u korist budžeta Crne Gore, na žiro račun broj 832-21-37 plati troškove krivičnog postupka, u iznosu od 90,50 eura, koji troškovi se odnose na nagradu za rad vještaka medicinske struke u iznosu od 60,50 eura, te na ime sudskog paušala u iznosu od 30,00 eura, koji je odmjeren shodno dužini trajanja postupka, njegovoj složenosti i imovinskim prilikama okrivljenog, u roku od 15 dana po pravosnažnosti presude, pod prijetnjom izvršenja.

Na osnovu izloženog, a shodno čl. 303 st. 1 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

ZAPISNIČAR S U D I J A
Nataša Paunović Nenad Vujanović
Dn-a: Po primjerak presude dostaviti:

-ODT-u Podgorica
-okrivljenom
-braniocu okrivljenog
Postupljeno dana _____________
Namještenik _________________