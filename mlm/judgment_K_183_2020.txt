U IME CRNE GORE
K.br. 183/20
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog J.V., koga brani Đ.D., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužilaštva u Podgorici Kt.br. 241/20 od 26.11.2020. godine, koju je na ročištu povodom odlučivanja o sporazumu o priznanju krivice zastupala Tanja Čolan Deretić, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 22.02.2021. godine, donio je
P R E S U D U
Optuženi:

J.V., JMB ..., od oca B. i majke L., rođene V., rođen .... godine u P..., sa prebivalištem u P..., ilica S...M... broj ..., državljanin Crne Gore, pismen, završio srednju elektrotehničku školu, student, nezaposlen, neoženjen, bez djece, lošeg imovnog stanja, neosuđivan,
KRIV JE
Zato što je:

Dana 28.10.2020.godine u Podgorici, neovlašćeno posredovao u kupovini opojne droge marihuane - supstance proglašene za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl.list CG br. 41/2018), iako je bio svjestan da postupa neovlašćeno i protivpravno pa je to i htio, na način što je po prethodnom dogovoru sa R.P. i S.A. da im za iznos od 5,00 eura kupi opojnu drogu marihuanu, od istih preuzeo novac u iznosu od po 1,5 eura, on dao 2,00 eura, nakon čega je od neidentifikovanog prodavca kupio neutvrđenu količinu opojne droge marihuana za sebe, R. i S., koju su konzumirali, a dio iste su oduzetli OSL UP i to u količini od 0,157 grama neto mase
- čime je izvršio krivično djelo - neovlašćena proizvodnja, držanje i stavljanje u promet opojnih droga iz člana 300. stav 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36, 36a, 42, 45, 46. Krivičnog zakonika Crne Gore, te odredbi čl. 226., 229., 303. i 374. Zakonika o krivičnom postupku
O S U Đ U J E
Na kaznu zatovra u trajanju od 6 (šest) mjeseci, koja kazna će se izvršiti, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime paušala Višem državnom tužilaštvu u Podgorici, uplati iznos od 50,00 eura, na račun Vrhovnog državnog tužilaštva broj 832-1187-31 i iznos od 50,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u količini od 0,157 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 241/20 od 26.112020. godine, optuženom J.V., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 12.02.2021. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 22.02.2021. godine, sud je na saglasan predlog stranaka pročitao dokaze predložene optužnicom i to:

službena zabilješka Uprave policije CB Podgorica Sektor kriminalističke policije za borbu protiv droge Ku.br. 1132/20 od 28.10.2020.godine, potvrdu o privremeno oduzetim predmetima Uprave policije, CB Podgorica, Sektor kriminalističke policije za borbu protiv droge Ku.br. 1132/20 od 29.10.2020.godine, potvrdu o privremeno oduzetim predmetima Uprave policije CB Podgorica, Sektor kriminalističke policije za borbu protiv droge Ku.br. 29.10.2020. godne, izvještaj o hemijskom vještačenju Forenzičkog centra u Danilovgradu br. 2925/20 od 17.11.2020. godine i izvršio uvid u fotodokumentaciju koja je sastavni dio izvještaja, zapisnik o pregovararanju Kt.(sp)br. 7/21 od 12.02.2021.godine od, zapisnik o priznanju krivice Kt.(sp)br. 7/21 od 12.02.2021. godine i sporazum o priznanju krivice Kt.(sp)br. 7/21 od 12.02.2021.godine i izvod iz kaznene evidencije Ministarstva pravde broj 05/2-041-13361/20 od 05.11.2020.godine, na ime optuženog.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, a koja kazna će se izvršiti u prostorijama u kojima stanuje, srazmjerna stepenu krivice optuženog i težini počinjenog krivičnog djela, a posebno kada se ima u vidu mladost optuženog (u vrijeme izvršenja krivičnog djela imao 24. godine), priznanje izvršenja krivičnog djela, prihvatanja krivice i iskreno kajanje za učinjeno krivično djelo, što je dovelo do efikasnosti okončanja postupka, a koje okolnost i po ocjeni suda opravdavaju ublažavanje kazne optuženom ispod zakonskog minimuma za predmetno krivično djelo, shodno članu 45. i 46. Krivičnog zakonika Crne Gore, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to opojne droge marihuane u količini od 0,157 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, iznos od po 50,00 eura, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 22.02.2021.godine
Zapisničar S u d i j a
Novčić Slobodanka Tabaš Predrag
DN-a:

-VDT Podgorica
- Optuženom
- Braniocu
- A/A
Pos.dana____________________