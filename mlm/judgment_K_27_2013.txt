K
K. br. 27/13
U IME CRNE GORE
Osnovni sud u Pljevljima kao prvostepeni krivični sud, po sudiji Branku Pejoviću uz sudjelovanje zapisničara Milanke Šestović, u krivičnom predmetu protiv okrivljenog Bošković Besaleta iz Pljevalja, zbog krivičnog djela nesavjestan rad u službi iz čl. 417 st. 1 Krivičnog zakonika, po optužnom predlogu oštećenog kao tužioca Lacmanović Vuka iz sela Crnobori, opština Pljevlja od dana 30.11.2012.godine, u prisustvu oštećenog kao tužioca Lacmanović Vuka iz Pljevalja i okrivljenog, dana 02.04.2013. godine, donio je i javno objavio
P R E S U D U
Okrivljeni BOŠKOVIĆ BESALET, JMBG:1105956290015, od oca Šerifa i majke Samke rođ. Hadžihasanović, rođen 11.05.1956.godine u Pljevljima gdje i živi ul. Volođina br. 18, državljanin CG, govori Crnogorskim jezikom, završio ekonomski fakultet, ne oženjen, bez djece, službenik MUP PJ Pljevlja, srednjeg imovnog stanja, ranije ne osuđivan,
Na osnovu čl. 373 st. 1 tač. 2 ZKP CG
OSLOBAĐA SE OD OPTUŽBE
Da je:

Kao službenik MUP-a RCG PJ Pljevlja - referent za registraciju vozila, kada je oštećeni kao tužilac Lacmanović Vuko dana 05.04.2012.godine predao zahtjev za registraciju PMV "Reno klio" u MUP - PJ Pljevlja, saopštio oštećenom da registraciju vozila ne može odobriti dok oštećeni ne uplati novčane kazne koje su bile evidentirane u registru kazni kod tog organa, pa je oštećeni dana 25.06.2012.godine uplatio dvije novčane kazne i okrivljenom kao dokaz dao uplatnice o uplaćenim novčanim kaznama, a zatim se oštećeni u periodu nakon 25.06.2012.godine obratio okrivljenom za izdavanje saobraćajne dozvole, pa mu je okrivljeni opet rekao da su u međuvremeni pristigle nove novčane kazne za naplatu, te kada iste plati da će tek tada moći dobiti saobraćajnu dozvolu, pa je oštećeni saobraćajnu dozvolu dobio tek početkom oktobra mjeseca 2012.godine,-
čime bi izvršio krivično djelo nesavjestan rad u službi iz čl. 417 st. 1 Krivičnog zakonika.

Jer nije dokazano da je okrivljeni izvršio predmetno krivično djelo.

Troškovi krivičnog postupka padaju na teret budžetskih sredstava ovog suda.

O b r a z l o ž e nj e
Oštećeni kao tužilac Lacmanović Vuko iz Pljevalja je dana 30.11.2012.godine podnio ovom sudu optužni predlog protiv okrivljenog Bošković Besaleta iz Pljevalja, zbog krivičnog djela nesavjestan rad u službi iz čl. 417 st. 1 Krivičnog zakonika, navodeći da je okrivljeni krivično djelo izvršio na način mjesto i vrijeme kako je to bliže opisano u izreci ove presude. U završnoj riječi oštećeni je ostao pri podnesenom optužnom predlogu i predložio da sud okrivljenog oglasi krivim i osudi po zakonu.

Okrivljeni Bošković Besalet je na glavnom pretresu istakao identično kao u svom iskazu - odbrani na zapisnik pred ODT Pljevlja dana 08.11.2012.godine, da je zaposlen u MUP PJ Pljevlja na poslovima i radnim zadacima viši savjetnik II, zadužen za vođenje prvostepenog upravnog postupka za oblast registracije vozila. Dana 05.04.2012.godine MUP-u je podnio zahtjev za registrovanje vozila oštećeni Lacmanović Vuko iz Crnobora i uz zahtjev je podnio potrebnu dokumentaciju. Dalje ističe da on kao obrađivač predmeta nakon što je razgledao zahtjev odobrio je registraciju i proslijedio koleginicama koje te podatke unose u kompjuter. Od jedne od njih je obaviješten da oštećeni ima u registru novčanih kazni dvije izrečene novčane kazne zbog kojih ne mogu da unesu podatke za registraciju vozila u kompjuter jer se podaci elektronskim putem prenose u MUP Podgorica, gdje se vrši izrada saobraćajne dozvole. Od svog pretpostavljenog Borović Miomira od ranije imaju upozorenje da u svim slučajevima gdje lice registruje vozilo, a nije platilo novčanu kaznu istu mora platiti da bi kasnije moglo dobiti saobraćajnu dozvolu prilikom registracije. O ovome je obaviješten podnosilac zahtjeva Lacmanović Vuko jer je isti došao kod okrivljenog i on mu je objasnio u čemu je problem, ali mu je oštećeni rekao da on nije kriv za taj prekršaj i da izrečenu kaznu neće da plati, te je od okrivljenog zahtijevao da mu se vrate pare koje je već uložio za dokumentaciju oko registracije i zahtijevao je da povuče dokumenta. Tada je oštećenom rekao da ne može istoga dana to da uradi, ali da dođe jedan dan pa će mu okrivljeni napraviti potvrdu gdje će preuzeti dokumenta iz zahtjeva za registraciju. Nakon nekog vremena oštećeni je opet došao kod njega i od okrivljenog je zahtijevao da mu MUP vrati novac koji je do tada uložio oko dokumentacije za registraciju vozila, pa mu je opet rekao da MUP ne može vratiti novac i on mu je predočio potvrdu br. 06/7-233/12-1662/2 od 09.04.2012.godine o preuzimanju dokumenata priloženih uz zahtjev za registraciju vozila, ali oštećeni nije htio da potpiše potvrdu niti preuzme naznačena dokumenta.

Dana 09.04.2011.godine sačinjen je zaključak br. 30-Upi-233/08-2658/12/2 od 09.04.2011.godine kojim se prekida postupak za izdavanje saobraćajne dozvole, po zahtjevu br. 2658/12/1 od 09.04.2012.godine za oštećenog iz razloga što nije platio novčane kazne i troškove postupka za prekršaje iz oblasti bezbjednosti saobraćaja koji su evidentirani u registru novčanih kazni. Oštećeni nije htio da primi ovaj zaključak lično te su mu isti poslali putem pošte i iz povraćene dostavnice se vidi da je oštećeni zaključak primio dana 19.05.2012.godine i dostvnicu lično potpisao. U Zakonom propisanom roku za naznačeni zaključak oštećeni je izjavio žalbu i drugostepeni organ MUP-Sektor za upravne - unutrašnje poslove br. UP II233/12-146/2 od 07.06.2012.godine je odbio žalbu oštećenog protiv zaključka PJ za Upravne unutrašnje poslove Pljelja od 09.04.2012.godine kao neosnovanu. Ovo rješenje oštećeni je primio što se vidi iz dostavnice da je isto primio dana 21.07.2012.godine i dostavnicu lično potpisao.

Oštećeni je došao kod njega dana 22.06.2012.godine zahtijevajući da mu se vrate reg. tablice od vozila i izda nova dozvola o čemu je okrivljeni izdao akt kojim se potvrđuje da je oštećeni podnio zahtjev za produženje registracije PMV i da je postupak prekinut za izdavanje saobraćajne dozvole iz razloga što nije platio novčane kazne za prekrašaj. Nakon ovoga oštećeni je otišao kod Borović Miomira i od istog zahtijevao da mu se vrate reg. tablice i izda nova saobraćajna dozvola i pokazao je jednu uplatnicu o plaćenoj novčanoj kazni u iznosu od 80,00 €, a prije toga je platio jednu kaznu u iznosu od 15,00 €. Nakon toga ponovnim unošenjem podataka za registraciju naznačenog vozila oštećenog, računar je izbacio zaključak da se prekida postupak po zahtjevu br. 5546/12/1 od 26.06.2012.godine za izdavanje saobraćajne dozvole za oštećenog iz razloga što nije platio novčane kazne i troškove postupka odnosno za neplaćene četiri novčane kazne, a u naznačenom zaključku stoje i dvije novčane kazne koje je oštećeni ranije platio, te se iz tog razloga nije mogla izdati saobraćajna dozvola zbog neplaćanja četiri nove evidentirane kazne. Dalje ističe da je on kao obrađivač predmeta dana 29.06.2012.godine provjerom u računar utvrdio da oštećeni nije platio ove nove četiri kazne te da mu je evidentirana još jedna nova kazna koja nije plaćena, a ranije dvije novčane kazne koje je platio su brisane.

U međuvremenu od MUP-a Podgorica dana 09.07.2012.godine dobili su upustvo o izmjenama aplikacije "registracija motornih vozila" koja će startovati od 12. jula 2012.godine. Po rješenju broj 142/12-5792/1 od 01.08.2012.godine otišao je na godišnji odmor u trajanju od 29 radnih dana te se s odmora vratio i počeo raditi 24.08.2012.godine, tako da u tom periodu dok je bio na odmoru nije mu poznato da je neko postupao po zahtjevu Lacmanovića niti je mogao postupiti pošto nije platio novčane kazne. Kada je počeo raditi posle odmora, a misli da je to bilo 5. septembra 2012.godine kod njega je došao advokat Mićković Josif i pitao zašto se ne registruje vozilo Lacmanovića i tada mu je rekao da ga je oštećeni angažovao da vidi o čemu se radi. Advokatu Mićkoviću je prezentirao sve iz predmeta i rekao da oštećeni ne može registrovati vozilo odnosno dobiti saobraćajnu dozvolu sve dok ne plati sve novčane kazne. Tada je advokatu Mićkoviću rekao da se u registar unose podaci o svim izrečenim novčanim kaznama i da oštećeni iste mora platiti. Dana 9. septembra 2012.godine oštećeni je preko advokata Mićkovića MUP-u PJ Pljevlja podnio zahtjev za nastavak prekinutog postupka. Po prijemu zahtjeva pozvao je advokata Mićkovića i sa njim pošao kod načelnika Borović Miomira i tu su sva trojica porazgovarali u vezi sa procedurom registrovanja vozila i Mićkoviću saopštili da oštećeni nije platio još pet novčanih kazni i upoznali ga sa implementacijom člana 235 Zakona o prekršajima. Izmjenom naznačene aplikacije o registraciji motornih vozila omogućeno je da se unesu podaci za registraciju vozila u program koji to evidentira, s tim što se u slučaju evidentiranih novčanih kazni u registru novčanih kazni opet kuca i izdaje zaključak o prekidu postupka za registracije, ali se dobija kao dokaz da su izvršene uplate njihovog skeniranja u kompjuter, i u koliko je sve novčane kazne oštećeni platio tada bi mu se izdala saobraćajna dozvola. Zbog ove mogućnosti svi podaci za registraciju naznačenog vozila oštećenog su unošeni u računar i početkom mjeseca oktoba 2012.godine, opet je urađen zaključak i to broj 30-Upi-233/08-11403/12/2 od 02.10.2012.godine, kojim se prekida postupak za izdavanje saobraćajne dozvole po zahtjevu br. 11403/12/1 od 02.10.2012.godine za oštećenog iz razloga što nije platio novčane kazne i troškove postupka za prekršaje kako je to naznačeno u zaključku za pet novčanih kazni s tim što mu i prema izmjenama aplikacije nije mogla biti urađena nova saobraćajna dozvola, ali je ista urađena u Podgorici i dostavljena MUP - PJ Pljevlja 03.10.2012.godine. Ista saobraćajna dozvola nije se mogla dostaviti oštećenom jer nije platio novčane kazne, ali je dana 03.10.2012.godine oštećenom neko od službenika koji je zadužen za registraciju vozila predao naznačenu saobraćajnu dozvolu jer je predhodno od strane načelnika Borović Miomira, a sa upoznavanjem odgovornih u MUP -u Podgorica odobreno izdavanje ove saobraćajne dozvole i ista je uručena oštećenom. prilikom preuzimanja saobraćajne dozvole oštećenom je saopšteno da sledeću registraciju vozila neće moći izvršiti ukoliko u naprijed ne plati naznačene novčane kazne. Što se tiče navoda iz krivične prijave da je u konkretnom slučaju nesavjesno postupao u službi isti navodi nisu tačni, već naprotiv jasno se vidi da je od momena podnošenja zahtjeva od strane oštećenog postupio krajnje savjesno, odgovorno, ažurno i u skladu sa Zakonom i Pravilnikom pa i interesom stranke, što se sve dobro vidi zbog toga u svoju odbranu prilaže sve fotokopije zaključaka, rješenja koji su uslijedili tokom zahtjeva za registraciju predmetnog vozila. U završnoj riječi je istakao da se ne osjeća krivim, da ne priznaje krivicu pa je na kraju predložio da ga sud oslobodi od krivične odgovornosti pošto nije dokazano da je počinio predmetno krivično djelo.

U dokaznom postupku sud je saslušao oštećenog kao tužioca Lacmanović Vuka, izvršio uvid u cjelokupan spis ODT Pljevlja Kt.br. 270/12, izvršio uvid u zahtjev za registraciju PMV marke "Reno klio" reg. br. PV AH 926 zaveden dana 05.04.2012.godine, izvršio uvid u fotokopiju saobraćajne dozvole za navedeno vozilo, izvršio uvid u polisu osiguranja ZOIL "Lovćen" br. 4722005/2 za predmetno vozilo, izvršio uvid u zapisnik o vršenju tehničkog pregleda Lovćen-auto od dana 04.04.2012.godine za predmetno vozilo, izvršio uvid u zaključak MUP-a Podgorica PJ Pljevlja br. 30 Upi-233/08-2658/12/2 od 09.04.2012.godine, izvršio uvid u potvrdu MUP-a CG PJ za Upravne i unutrašnje poslove od 09.04.2012.godine, izvršio uvid u rješenje MUP CG sektora za Upravne unutrašnje poslove odsjeka za bezbjednost saobraćaja br. 03-2-Up II233/12-146/2 od 07.06.2012.godine, izvršio uvid u fotokopije povratnica na ime oštećenog, izvršio uvid u potvrdu da je okrivljeni podnio zahtjev za produženje registracije dana 05.04.2012.godine od dana 22.06.2012.godine, izvršio uvid u zaključak MUP-a PJ za Upravne, unutrašnje poslove od 25.06.2012.godine, izvršio uvid u zaključak MUP PJ za Upravne-unutrašnje poslove od 29.06.2012.godine, izvršio uvid u zahtjev za nastavak prekinutog postupka od dana 11.09.2012.godine, izvršio uvid u zaključak MUP-a PJ za Upravne-unutrašnje poslove Pljevlja od 02.10.2012.godine, izvršio uvid u uputstvo MUP-a Podgorica sektora za Upravne unutrašnje poslove od 1.12.2011.godine i izvršio uvid u izvještaj iz KE za okrivljenog.

Kod ovakvog činjeničnog stanja sud je mišljenja da izvedeni dokazi ne pružaju dovoljno činjeničnog osnova, te da nije utvrđeno da je okrivljeni izvršio krivično djelo koje mu se stavlja na teret pa je sud okrivljenog shodno čl. 373 st. 1 tač. 2 ZKP CG i oslobodio od optužbe.

Naime, oštećeni kao tužilac je na glavnom pretresu kao i na zapisniku ODT Pljevlja je istakao da je dana 05.04.2012.godine podnio zahtjev za registraciju PMV "Reno klio" PJ za Upravne poslove Pljevlja i u zahtjev je priložio svu potrebnu dokumentaciju, a po ovom predmetu je postupao okrivljeni koji mu je dana 10.04.2012.godine rekao da se registracija ne može odobriti dok ne uplati novčane kazne koje su bile evidentirane u registru kazni kod tog organa. Iako se protivio tome on je dana 25.06.2012.godine izvršio uplatu iznosa za dvije neplaćene novčane kazne i uplatnice je lično predao okrivljenom, pa je više puta kod okrivljenog tražio da mu izda saobraćajnu dozvolu, a on mu je opet rekao da su vršili provjeru na računaru da su u međuvremenu evidetirane još četiri neplaćene novčane kazne. Kada je uplatio dvije novčane kazne jednu od 80,00 € i drugu od 15,00 € i predao uplatnice okrivljenom, okrivljeni je njemu nakon 10 minuta provjere u računaru rekao da su u međuvremenu pristigle još četiri neplaćene novčane kazne i da se prekida postupak za izdavanje saobraćajne dozvole sve dok se kazne ne plate. Takođe ističe da se tokom ljeta nije postupalo oko registracije vozila. Istakao je takođe da je tražio od okrivljenog da mu vrati uplaćeni novac, pa mu je okrivljeni rekao da treba po na osob da ide kod svih kome je uplaćen novac te da mu oni vrate, pa na kraju mu je tražio 21,00 € koji je uplatio MUP-u i da mu vrate staru saobraćajnu dozvolu. Početkom oktobra je opet insistirao da mu se izda saobraćajna dozvola, a 03.oktobra nakon što se načelnik Borović Miomir vratio sa razgovora iz Podgorice mu je toga dana izdata saobraćajna dozvola na šalteru. Tada mu je na šalteru rečeno da sledeće godine ne može registrovati vozilo ako ne plati novčane kazne. Po njegovom mišljenju okrivljeni se nije ponašao u skladu sa pravilima jer mu je morao izdati saobraćajnu dozvolu 25.06.2012.godine kada je i platio dvije sporne novčane kazne, a ostale kazne koje su u evidenciji, a koje nije platio su došle poslije 10.04.2012.godine, a tada mu je okrivljeni morao registrovati vozilo. U završnoj riječi je istakao da ostaje pri podnesenom optužnom predlogu i predlaže da sud okrivljenog oglasi krivim i osudi po zakonu.

Sud je odbacio iskaz oštećenog jer iz njegovog izlaganja sud nije mogao da nađe dokaze da je okrivljeni postupao nesavjesno, već naprotiv upravo iz kazivanja oštećenog smatra da je okrivljeni postupao savjesno i u skladu sa Pravilima poslovanja.

Naime, iz zahtjeva za registraciju od 05.04.2012.godine se zaključuje da je okrivljeni toga dana podnio zahtjev za registraciju vozila te da je priložio staru saobraćajnu dozvolu kao i polisu osiguranja ZOIL "Lovćen". Iz zapisnika o vršenju tehničkog pregleda od dana 04.04.2012.godine se zaključuje da je oštećeni izvršio tehnički pregled vozila i da je vozilo tehnički ispravno.

Zaključkom MUP CG PJ za Upravne i unutrašnje poslove Pljevlja br. 30-Upi-233/08-2658/12/2 od 09.04.2012.godine se zaključuje da je prekinut postupak registracije ovog vozila zbog toga što oštećeni nije platio ranije izrečene novčane kazne. Iz rješenja MUP CG - sektora za Upravne - unutrašnje poslove odsjek za bezbjednost saobraćaja na putevima Podgorica br. 03/2-Up II233/12-146/2 od dana 07.06.2012.godine se zaključuje da je odbijena žalba oštećenog te da je potvrđen zaključak od dana 09.04.2012.godine MUP-a PJ Pljevlja. Iz fotokopija povratnica se zaključuje da je okrivljeni uredno primio i zaključak i drugostepeno rješenje. Iz potvrde od dana 22.06.2012.godine se zaključuje da je oštećeni dana 05.04.2012.godine podnio zahtjev za registraciju vozila.

Iz zaključka MUP-a Podgorica Jedinice za Upravne unutrašnje poslove Pljevlja od 25.06.2012.godine se zaključuje da je opet prekinut postupak za izdavanje saobraćajne dozvole po zahtjevu od 25.06.2012.godine, a iz razloga što oštećeni nije platio novčane kazne i troškove postupka za prekršaje iz oblasti bezbjednosti saobraćaja koji su evidentirani u registru novčanih kazni i to šest novčanih kazni, a iz zaključka od dana 29.06.2012.godine MUP-a PJ Pljevlja se zaključuje da je prekinut postupak za izdavanje saobraćajne dozvole po zahtjevu od 29.06.2012.godine za oštećenog zbog toga što oštećeni nije platio četiri novčane kazne iz oblasti bezbjednosti saobraćaja.

Iz zahtjeva za nastavak prekinutog postupka se zaključuje da je oštećeni dana 11.09.2012.godine preko advokata Mićković Josifa podnio zahtjev za nastavak prekinutog postupka.

Iz zaključka MUP-a PJ Pljevlja br. 30-Upi-233/08-11403/12/2 od 02.10.2012.godine se zaključuje da je ponovo prekinut postupak za izdavanje saobraćajne dozvole za oštećenog iz razloga što oštećeni nije platio pet novčanih kazni i troškove postupka za kazne iz obalasti bezbjednosti saobraćaja. Iz uputstva MUP-a CG - Podgorica Sektora za Upravne - unutrašnje poslove od 01.12.2011.godine se zaključuje da se vozačima koji imaju neplaćene novčane kazne iz oblasti bezbjednosti saobraćaja na dan rješavanja zahtjeva za registraciju vozila ne izdaju saobraćajne dozvole sve dok ta lica ne plate novčane kazne i troškove postupka.

Iz izvještaja iz KE za okrivljenog se utvrđuje da okrivljeni ranije nije osuđivan.

Nakon provedenog dokaznog postupka i nakon ocjene svih izvedenih dokaza sud je mišljenja da izvedeni dokazi ne pružaju dovoljno činjeničnog osnova za utvrđivanje krivice okrivljenog, pa je iz tog razloga sud okrivljenog i oslobodio od optužbe. Naime, naprotiv sud u samoj odbrani okrivljenog koja je u potpunosti potkrijepljena svim izvedenim dokazima i ista potvrđena pismenim dokazima, je utvrdio da na strani okrivljenog nema dokaza da je okrivljeni izvršio krivično djelo koje mu se stavlja na teret. Naime, sud nije našao ni jedan jedini dokaz koji ukazuje da je okrivljeni postupao nesavjesno u službi i mimo pravila službe, već naprotiv da je u potpunosti postupao savjesno i sa pravilima službe. Kroz izvođenje dokaza sud je utvrdio da je postupak izdavanja saobraćajne dozvole automatizovan i da je isti programiran kroz računar, pa na osnovu takvog programa koji je sastavljen od strane centrale MUP-a RCG u svim područnim jedinicama, u slučaju da nije zadovoljena propisana forma, sam računar ne dozvoljava da se postupak dalje nastavi već se donosi zaključak da se postupak prekida. U konkretnom slučaju sam računar je prepoznao da je u isti ranije unesen podatak da okrivljeni ima nekoliko neplaćenih novčanih kazni iz oblasti bezbjednosti saobraćaja, pa kada je okrivljeni ubacio zahtjev na obradu, sam računar nije dozvolio dalji nastavak postupka već se postupak morao prekinuti. Kada je nakon toga oštećeni platio dvije neplaćene kazne koje su bile ubačene u program, okrivljeni je pokušao da nastavi prekinuti postupak, međutim, isti očigledno nije uspio nastaviti iz razloga što su u tom međuvremenu pristigle i još četiri evidentirane neplaćene kazne iz oblasti bezbjednosti saobraćaja za oštećenog. Sve to ukazuje da je to redovan postupak i da okrivljeni nije bio u mogućnosti drugačije ni postupiti zbog tako postavljenog programa u računaru. Sud je takođe utvrdio da je okrivljeni imao blizu 30 dana radnih godišnjeg odmora te da u tom periodu nije mogao ni postupati u tom predmetu, niti bilo ko drugi. Na kraju je dokazano da je konsultacijom načelnika MUP-a PJ Pljevlja Borović Miomira sa pretpostavljenim u MUP-u CG Podgorica, oštećenom dozvoljeno da mu se izda saobraćajna dozvola iako ni tada nije bio ispoštovao propisanu proceduru. Očigledno je da se samo time htjelo da pomogne oštećenom kako bi dobio saobraćajnu dozvolu iako nije još uvijek imao na to pravo pa mu je ista i uručena dana 03.10.2012.godine.

Na kraju sud zaključuje i još jednom ponavlja da nijednim jedinim dokazom koji je izveden na glavnom pretresu nije utvrđeno da je okrivljeni izvršio krivično djelo koje mu se stavlja na teret pa ga je sud iz tog razloga na osnovu čl. 373 st. 1 tač. 2 ZKP CG i oslobodio od optužbe.

Pošto je okrivljeni oslobođena od optužbe sud je u smislu čl. 230 ZKP CG, odlučio da troškovi krivičnog postupka padaju na teret budžetskih sredstava ovog suda.

Sa svega izloženog odlučeno je kao u izreci ove presude.

OSNOVNI SUD U PLJEVLJIMA

Dana 02.04.2013.godine.

Zapisničar S u d i j a
Milanka Šestović Branko Pejović
PRAVNA POUKA: Protiv ove presude dozvoljena je žalba u roku od 8 dana po prijemu iste Višem sudu u Bijelo Polje, a preko ovog suda.

DOSTAVLJENO:

1 x oštećenom
1 x okrivljenom
4 x u predmet