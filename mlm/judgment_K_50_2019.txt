K.br.50/19
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog M. V.a, koga brani branilac Š. M.a, advokat iz P., zbog krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.644/19 od 12.06.2019. godine, koji je na ročištu povodom odlučivanja o sporazumu o priznanju krivice zastupala Milica Mandić, tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 17.02.2020. godine, donio je

P R E S U D U
Okrivljeni M. V., JMBG..., od oca R. i majke S., rođene S., rođen.... godine u P., sa prebivalištem u D., na adresi D.M. b.b., državljanin Crne Gore, razumije crnogorski jezik, njegov jezik je crnogorski, po zanimanju PTT monter, neoženjen, bez djece, pismen, završio srednju školu, lošeg imovnog stanja, neosuđivan.

Kriv je

Što je:

Dana 24. maja 2019. godine, u Danilovgradu, u naselju D.M. bb, u porodičnoj kući, svjestan svog djela čije izvršenje je htio i znajući da su njegove radnje zabranjene, suprotno čl.5 st.2 Zakona o oružju, neovlašćeno držao municiju za vatreno oružje kategorije B, na način što je u spavaćoj sobi, u posudi, držao 2 metka kalibra 7,9 mm, a što je otkriveno prilikom pretresa izvršenog od strane ovlašćenih policijskih službenika,
- čime je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Pa sud okrivljenom M. V.u, primjenom citiranih zakonskih propisa, te čl. 4, 5, 13, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti ako okrivljeni za vrijeme od 1 (jedne) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka - sudskog paušala uplati novčani iznos od 30,00 €, u roku od 15 dana po pravosnažnosti presude.

Na osnovu čl.75 st.1 KZ CG, od okrivljenog M. V.a trajno se oduzimaju 2 metka kalibra 7,9 mm.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.644/19 od 12.06.2019. godine, okrivljenom M. V.u stavljeno je na teret da je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Dana 26.12.2019. godine, uz dopis Osnovnog državnog tužilaštva u Podgorici Kt.br.644/19 od 25.12.2019. godine, Osnovnom sudu u Danilovgradu dostavljen je zapisnik o pregovaranju Kt.br.644/19 od 25.12.2019. godine, zapisnik o saslušanju okrivljenog M. V.a Kt.br.644/19 od 25.12.2019. godine i sporazum o priznanju krivice okrivljenog Kt.br.644/19 od 25.12.2019. godine, a radi odlučivanja o sporazumu o priznanju krivice.

Na ročištu za razmatranje sporazuma o priznanju krivice, održanom dana 12.02.2020. godine, sud je pročitao dokaze predložene optužnim predlogom: zapisnik o pretresanju stana i drugih prostorija Uprave policije OB Danilovgrad od 24.05.2019. godine; potvrdu o privremeno oduzetim predmetima Uprave policije OB Danilovgrad od 24.05.2019. godine; izvještaj o balističkom vještačenju Forenzičkog centra Danilovgrad, Grupa za balistiku br.1934/19 od 06.06.2019. godine; izvod iz kaznene evidencije Ministarstva pravde Crne Gore KE br.148/19 od 02.07.2019. godine, na ime okrivljenog M. V.a; zapisnik o pregovaranju Kt.br.644/19 od 25.12.2019. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici Miroslava Turkovića, okrivljenog M. V.a i branioca okrivljenog, advokata Š. M.e; zapisnik o saslušanju okrivljenog M. V.a Kt.br.644/19 od 25.12.2019. godine, sačinjen pred ODT-om u Podgorici i sporazum o priznanju krivice Kt.br.644/19 od 25.12.2019. godine, zaključen pred ODT-om u Podgorici, između državnog tužioca Osnovnog državnog tužilaštva u Podgorici Miroslava Turkovića, okrivljenog M. V.a i branioca okrivljenog, advokata Š. M.e.

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog M. V.a i da je okrivljeni u vrijeme i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, činjenicu da je lošeg imovnog stanja, kao i njegovu raniju neosuđivanost, što je utvrđeno iz izvoda iz kaznene evidencije na ime ovog okrivljenog, što su olakšavajuće okolnosti na njegovoj strani, dok otežavajućih okolnosti nije bilo, pa sud nalazi da će se u konkretnom slučaju izrečenom uslovnom osudom, kojom je okrivljenom M. V.u utvrđena kazna zatvora u trajanju od 3 (tri) mjeseca, sa rokom provjeravanja u trajanju od 1 (jedne) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka - sudskog paušala uplati novčani iznos od 30,00 eura, koji iznos je odmjeren srazmjerno trajanju, složenosti ovog postupka i imovnom stanju okrivljenog, u roku od 15 dana po pravosnažnosti presude.

Mjera bezbjednosti oduzimanje predmeta - 2 metka kalibra 7,9 mm, izrečena je na osnovu čl.75 st.1 Krivičnog zakonika Crne Gore, jer se radilo o predmetima upotrijebljenim za izvršenje krivičnog djela, koji su svojina učinioca - okrivljenog M. V.a.

Na osnovu izloženog, a u smislu odredbe čl.303 st.1 i čl.374 Zakonika o krivičnom postupku, odlučeno je kao u izreci presude.

ZAPISNIČARKA SUTKINJA
Ana Ivanović, s.r. Sonja Keković, s.r.

PRAVNA POUKA: Protiv ove presude nije dozvoljena žalba.

DOSTAVITI:

- ODT Podgorica
- Okrivljenom M. V.u
- Braniocu okrivljenog, advokatu Š. M.i