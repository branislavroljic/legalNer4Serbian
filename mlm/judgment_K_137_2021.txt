U IME CRNE GORE
K.br. 137/21
VIŠI SUD U PODGORICI, prvostepeni krivični, sudija Milena Matović, uz učešće samostalne referentkinje suda Anke Raković, u predmetu protiv optuženog B.V., koga brani L.A., advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga putem pomaganja iz čl. 300. st. 1. u vezi čl. 25. Krivičnog zakonika Crne Gore, po optužnici Višeg državnog tužilaštva u Podgorici Kt. br. 163/21 od 15.10.2021. godine, koju je na ročištu povodom odlučivanja o sporazumu o priznanju krivice zastupala Ana Radović, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice dana 07.06.2022. godine, istog dana donio je
P R E S U D U
Optuženi:

B.V., JMB ..., sa nadimkom "B.", od oca V. i majke M., rođene R., rođen .... godine u P..., sa prebivalištem u P..., ul. V...V... br. ..., oženjen, otac troje djece, završio gimnaziju, referent u službi za obračun i isplatu prava u Fondu PIO, srednjeg imovnog stanja, državljanin Crne Gore, neosuđivan, lišen slobode dana 10.08.2021. godine od 20,30 časova do 11.08.2021. godine do 12,10 časova,
KRIV JE
Zato što je:

Neutvrđenog dana tokom prve polovine 2021. godine, u selu P...- Lj...n..., V.M. neovlašćeno proizvodio opojnu drogu marihuanu - supstancu koja je proglašena za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/2018 od 28.06.2018. godine), u čemu mu je sa umišljajem pomogao optuženi V.B., iako su bili svjesni da postupaju neovlašćeno i protivpravno, pa su to i htjeli, na način što je V.M., na svom imanju, na naprijed navedenoj lokaciji, posadio sjeme marihuane, koje je zalivao, održavao i tako brinuo o njenom uzgoju, koja biljka se razvila u 94 stabljike, ukupne neto mase 4575 grama, koja u sebi sadrži tetrahidrokanabinol (THC) u koncentraciji iznad 0, i to tako da je na jednoj parceli posadio 7 stabljiki, a na drugoj 87 stabljiki, a optuženi V.B. je na placu na kojem se nalazilo 7 stabljiki opojne droge marihuane, postavio crijeva za navodnjavanje, te je iste zalivao, na koji način je sa umišljajem pomogao u izvršenju krivičnog djela V.M., a koja opojna droga je pronađena i oduzeta od strane ovlašćenih službenika Uprave policije CB Podgorica, a bila je namijenjena daljoj neovlašćenoj prodaji,
- čime je izvršio krivično djelo - neovlašćena proizvodnja, držanje i stavljanje u promet opojnih droga putem pomaganja iz člana 300. stav 1. u vezi čl. 25. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32., 33., 36.a, 42., 45., 46. i 51. Krivičnog zakonika Crne Gore, te odredbi čl. 226., 229., 303. i 374. Zakonika o krivičnom postupku
O S U Đ U J E
Na kaznu zatovra u trajanju od 6 (šest) mjeseci, u koju kaznu mu se uračunava vrijeme lišenja slobode počev od 10.08.2021. godine od 20,30 časova do 11.08.2021. godine do 12,00 časova, koja kazna će se izvršiti, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, plati na ime paušala Višem državnom tužilaštvu u Podgorici, iznos od 50,00 eura, na račun Vrhovnog državnog tužilaštva broj 832-1187-31 i iznos od 50,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice, dok će o ostalim troškovima postupka, odnosno o troškovima naknade branioca po službenoj dužnosti, sud odlučiti naknadno posebnim rješenjem po pribavljanju podataka o njiovoj visini.

O b r a z l o ž e nj e
Optužnicom Višeg državnog tužilaštva u Podgorici Kt.br. 163/21 od 15.10.2021. godine, optuženom B.V., stavljeno je na teret da je izvršio krivično djelo neovlašćena proizvodnja, držanje i stavljanje u promet opojnih droga putem pomaganja iz čl. 300. st. 1. u vezi čl. 25. Krivičnog zakonika Crne Gore, a optuženom M.V. izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, u odnosu na kojeg je donijeto posebno rješenje o prihvatanju sporazuma o priznanju krivice i presuda na osnovu sporazuma o priznanju krivice.

Dana 25.05.2022. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 07.06.2022. godine, sud je na saglasan predlog stranaka pročitao dokaze predložene optužnicom i to: zapisnik o pretresanju stana i drugih prostorija, sačinjen od strane Uprave policije CB Podgorica Ku.br. 812/21 od 10.08.2021. godine, potvrda o privremeno oduzetim predmetima od lica V.M. Uprave policije CB Podgorica Ku.br. 812/21 od 10.08.2021. godine, potvrda o privremeno oduzetim predmetima od lica V.B. Uprave policije CB Podgorica Ku.br. 812/21 od 10.08.2021. godine, izvještaj o hemijskom vještačenju Forenzičkog centra Danilovgrad od 15.10.2021. godine, izvršio uvid u fotodokumentaciju UP CB Podgorica broj 14/03-4-1797/1221 od 10.08.2021. godine, pročitao zapisnik o pregovaranju Kt.(sp)br. 37/22 od 25.05.2022. godine, zapisnik o priznanju krivice Kt.(sp)br. 37/22 od 25.05.2022. godine, sporazum o priznanju krivice Kt.(sp)br. 37/22 od 25.05.2022. godine i izvod iz kaznene evidencije Ministarstva pravde, ljudskih i manjinskih prava broj 05/2-041-18634/21 od 13.12.2021. godine na ime optuženog B.V..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog B.V., te da je optuženi izvršio krivično djelo neovlašena proizvodnja, držanje i stavljanje u promet opojnih droga putem pomaganja iz čl. 300. st.1. u vezi čl. 25. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon čega je prihvatio sporazum o priznanju krivice.

Odlučujući o visini kazne za optuženog, sud je najprije u smislu čl. 42. Krivičnog zakonika Crne Gore, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti) u okviru zakonom propisanog minimuma i maksimuma za predmetno krivično djelo, pa je od olakšavajućih okolnosti na strani optuženog cijenio priznanje izvršenja krivičnog djela, prihvatanje krivice i iskreno kajanje za učinjeno krivično djelo, što je dovelo do efikasnosti okončanja postupka, njegov raniji život tj. neosuđivanost, što je sud utvrdio iz izvod iz KE za optuženog, pa po ocjeni suda, napred navedene olakšavajuće okolnosti u svojoj ukupnosti predstavljaju naročito olakšavajuće okolnosti koje opravdavaju ublažavanje kazne optuženom ispod zakonom propisanog minimuma za predmetno krivično djelo, shodno čl. 45. i 46. Krivičnog zakonika Crne Gore, pa je stoga kazna zatvora u trajanju od 6 (šest) mjeseci, srazmjerna stepenu krivice optuženog i težini počinjenog krivičnog djela, te će se istom postići svrha kažnjavanja iz čl. 32. Krivičnog zakonika Crne Gore, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno čl. 51. Krivičnog zakonika Crne Gore sud je optuženom u izrečenu kaznu zatvora uračunao i vrijeme lišenja slobode počev od 10.08.2021. godine od 20,30 časova do 11.08.2021.godine do 12,10 časova.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, iznos od po 50,00 eura, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice, dok će o ostalim troškovima postupka, odnosno o troškovima naknade branioca po službenoj dužnosti, sud odlučiti naknadno posebnim rješenjem po pribavljanju podataka o njihovoj visini.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 07.06.2022.godine
Zapisničar S u d i j a
Anka Raković,s.r Milena Matović,s.r
PRAVNA POUKA:

Protiv ove presude nije dozvoljena žalba.

Tačnost otpravka ovjerava samostalna referentkinja suda
Anka Raković