K.br.328/12
U IME CRNE GORE
OSNOVNI SUD U BIJELOM POLJU, prvostepeni krivični sud, sudija pojedinac Dragan Mrdak, uz učešće namještenika suda Koviljke Lješnjak, zapisničara, u krivičnom predmetu protiv okrivljenog G. LJ.a zv. LJ.e iz Bijelog Polja, zbog krivičnog djela laka tjelesna povreda iz čl. 152. st.1. Krivičnog zakonika, postupajući po privatnoj krivičnoj tužbi od 09.10.2012 godine, privatnog tužioca T. M.a iz Bijelog Polja, nakon održanog usmenog, glavnog i javnog pretresa u prisustvu privatnog tužioca T. M.a, njegovog punomoćnika advokata Š. R.a i okrivljenog G. LJ.a, dana 19. 04. 2013.godine, donio je i javno objavio:

P R E S U D U
Okrivljeni G. LJ. zv.LJ.E od oca R. i majke S., rođene Đ., rođen 17.01.1947 godine u Bijedićima, opština Bijelo Polje, sa prebivalištem u mjestu rođenja, oženjen, otac dvoje punoljetne djece, pismen, sa završenom srednjom školom, penzioner, lošeg imovnog stanja, državljanin CG, osuđivan i to: presudom Opštinskog suda u Bijelom Polju K.br.95/68 od 17.05.1968 godine, zbog krivičnog djela iz čl.142.st.2. KZ-a, na 25 dana zatvora, ista osuda brisana Rješenjem UP br.02-3-1/1 od 19.01.1974 godine; presudom Opštinskog suda u Bijelom Polju K. br. 203/84 od 17.09.1986 godine, zbog krivičnog djela iz čl. 45.st.1. KZ, na četiri mjeseca zatvora, presudom Višeg suda u Bijelom Polju K.br.26/94 od 05.12.1995 godine, zbog krivičnog djela iz čl. 177. st.3. i čl.172. st.3. u vezi st.1. KZ RCG, na novčanu kaznu od 1.000,00 dinara i presudom Osnovnog suda u Bijelom Polju K.br. 586/95 od 18.01.1996 godine, zbog krivičnog djela iz čl. 197.st.1. KZ RCG, na novčanu kaznu od 300,00 dinara,
- na osnovu čl. 373 st. 1. tač.2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

- Dana 05.09.2012 godine, u Bijelom Polju, mjestu Bijedići, lokalitet Međugorje, oko 11,00 časova, lako tjelesno povrijedio privatnog tužioca T. M.a, na način što ga je dva puta udario šakom po oba obraza i nanio mu laku tjelesnu povredu u vidu crvenila i blagog otoka,
- čime bi izvršio krivično djelo laka tjelesna povreda iz čl.152. st.1. Krivičnog zakonika,
- jer nije dokazano da je optuženi izvršio krivično djelo za koje je optužen.

Obavezuje se privatni tužilac da na ime troškova krivičnog postupka plati iznos od 50,00 €, u korist žiro računa broj 832 - 151 - 35 Depozita novčanih kazni, troškova postupka i paušala i to u roku od 15 dana od dana pravnosnažnosti presude, pod prijetnjom prinudnog izvršenja,s tim što će dokaz o izvršenoj uplati dostaviti krivičnoj pisarnici ovog suda.

Privatni tužilac u svojstvu oštećenog se u odnosu na okrivljenog radi ostvarivanja imovinsko pravnog zahtjeva upućuje na parnični postupak.

O b r a z l o ž e nj e
Privatnom krivičnom tužbom od 09.10.2012 godine, podnijetom preko punomoćnika privatni tužilac T. M. je optuženom G. LJ.u, stavio na teret da je na njegovu štetu izvršio krivično djelo laka tjelsna povreda iz čl. 152. st.1. Krivičnog zakonika.

Na glavnom pretresu od 19.04.2013 godine, privatni tužilac je izmijenio privatnu krivičnu tužbu u pogledu ličnih podataka okrivljenog tako što umjesto: ''okrivljeni G. LJ.e'' sada glasi ''okrivljeni G. LJ. zv. LJ.e''a upotpunio je i činjenični opis iz dispozitiva podnijete privatne krivične tužbe, tako da činjenični opis sada glasi: ''Dana 05.09.2012 godine, u Bijelom Polju, mjestu Bijedići, lokalitet Međugorje, oko 11,00 časova, lako tjelesno povrijedio privatnog tužioca T. M.a, na način što ga je dva puta udario šakom po oba obraza i nanio mu laku tjelesnu povredu u vidu crvenila i blagog otoka''.

Glavni pretres je održan i zaključen dana 19.04.2013. godine u prisustvu privatnog tužioca T. M.a, njegovog punomoćnika advokata Š. R.a i okrivljenog G. LJ.a.

U završnoj riječi datoj preko punomoćnika privatni tužilac je istakao: da je izvedenim dokazima dokazan činjenični opis djela stavljenog na teret okrivljenom G. LJ.u. Događaj se odigrao u šumi, gdje nije očekivati prisustvo svjedoka i jedini prisutni svjedok R. P.o je posvjedočio na postojanje konfliktne situacije na koju upućuju riječi ''došao si na moje da se svađaš''. Ovaj svjedok je bio okrenut leđima, te nije mogao vidjeti da li je došlo do fizičkog kontakta, što ne znači da konflikta nije bilo, jer ta konfliktna situacija je ukazivala da će moguće doći do fizičkog kontakta. Kako je privatni tužilac mnogo stariji i fizički slabiji od G.a, to nije bilo za očekivati da nakon primljenih udaraca dođe do fizičkog obračuna između njih dvojice, koji obračun bi mogao primijetiti svjedok R.. Posredni svjedoci su primijetili crvenilo na licu T. M.a. Tražio je da sud optuženog oglasi krivim i osudi na kaznu po zakonu, te da ga obaveže na plaćanje troškova postupka između ostalih i za angažovanog punomoćnika.

Okrivljeni G. LJ. u svojoj odbrani je istakao: da je dana 05.09.2012 godine, sjekao drva u svojoj privatnoj šumi za koju posjeduje papire. Sa njim je bio P.o R., koji mu je pomagao u tom poslu. Tu se radilo o nekim grabovim stablima, lošeg kvaliteta i zapravo je to bilo čišćenje šume, misli da je to bilo negdje posle podne, kada je došao sin privatnog tužioca T. S. i kazao mu ''to siječete u naše'', na to je S.u odgovorio ''aj ti kući mali, ti to ne znaš, a možda ti ni otac ne zna međaše''. U ovom dijelu kuda se prostire njegova privatna šuma, nalazi se i njiva T. M.a. Nakon ovoga S. je otišao kući i posle nekih 20 minuta, došao je T. M. koji je rekao ''to je moje, ko ti je rekao da siječeš'', na to je M.u odgovorio ''aj ti M.e kući, ti znaš da sam ja tebi poklonio zatvor, jer si uslovno kažnjen, ovo je moje, a ako računaš da je tvoje, imaš sud i vještaka, pa ih dovedi'', zatim je M. otišao kući, vjerovatno uplašen činjenicom, da je prethodno uslovno kažnjen, te je potom izmislio priču da ga je on šamarao. Prije ovoga događaja M. je istukao ženu, a potom izmislio da je nju neko drugi izbio. Povodom ovog događaja u policiju je dao izjavu i to negdje drugi dan. A kritičnog dana cijelo vrijeme dok su šegana drva, bio je prisutan R. P.o. Od mjesta gdje je sjekao drva, kuća T. M.a udaljena je nekih 500 metara. U vrijeme dok je M. boravio kod njih u šumi tu su bili samo T., on i R., tu nije bilo drugih lica. Dodao je da kritičnog događaja nije hvatao za uvo T. S.a, već mu je samo kazao ''S., ti si mlad, ti ovdje ne znaš mednike, aj ti kući''. Na glavnom pretresu od 19.04.2013 godine, negirao je djelo i krivicu, ističući da kritičnog događaja nije šamarao privatnog tužioca i ostao pri ovoj odbrani.

U završnoj riječi okrivljeni je istakao da nije izvršio krivično djelo stavljeno mu na teret. Tražio je da ga sud oslobodi.

Radi utvrdjivanja odlučnih činjenica i donošenja pravilne i zakonite odluke sud je u dokaznom postupku izveo sledeće dokaze: saslušao u svojstvu svjedoka privatnog tužioca T. M.a i svjedoka R. P.a pročitao iskaze svjedoka T. Z.e, T. S.a, sa zapisnika o glavnom prtresu od 13.11.2012 godine, izvršio uvid o zapisniku o kontrolnom pregledu Uprave za šume PJ Bijelo Polje br. 14/2012 od 06.09.2012 godine, izvršio uvid u izvod iz KE za okrivljenog G. LJ.a izdat od strane UP PJ Bijelo Polje broj 2703-245/13-2931/2 od 13.03.2013 godine. Predloga za izvođenje drugih dokaza nije bilo.

Cijeneći odbranu okrivljenog, i dokaze pojedinačno i u medjusobnoj vezi, a na osnovu čl. 370 Zakonika o krivičnom postupku, sud je utvrdio činjenično stanje, i na osnovu istog zaključio da nije dokazano da je okrivljeni G. izvršio krivično djelo laka tjelesna povreda iz čl. 152. st.1.Krivičnog zakonika, stavljeno mu na teret kako podnijetim tako i preciziranom privatnom krivičnom tužbom.

Okrivljeni se branio da je kritičnog dana i događaja bio na licu mjesta, u svojoj privatnoj šumi u mjestu Bijedići, opština Bijelo Polje, sa R. P.om, sa kojim je sjekao grabova stabla lošeg kvaliteta, zapravo čistio šumu, da su na tom mjestu dolazili prvo T. S., a nakon njega T. M. i da on T. S.a, nije čupao za uvo, a T. M.a nije šamarao, koju odbranu okrivljenog je sud prihvatio iz sledećih razloga:

Naime, privatni tužilac saslušan u svojstvu svjedoka, ostajući pri navodima privatne krivične tužbe, dodao je da ga je prije pet godina, okrivljeni hvatao za uvo, a da povodom kritičnog događaja od 05.09.2012 godine, nije išao kod ljekara, da je svjedok kritičnog događaja između njega i okrivljenog bio R. P.o i na licu mjesta nije bilo drugih svjedoka osim R.a. Njega je G. kritičnog događaja uhvatio za prsa i udario mu dva šamara, po jedan u po jednu stranu lica, ovi šamari su bili jaki. G. ga je tom prilikom držao za prsa, i nije mu dao da padne na zemlju od ovih šamara. Istog dana je otišao u SUP, a nije išao do Hitne pomoći iz razloga što nije imao para za pregled. Kada je došao kući, i oglednuo se na ogledalo, primijetio je crvenilo na licu, a ne zna da li je imao otoka ili ne, jer se smeo. Od momenta kad ga je G. pustio sa lica mjesta do momenta kada je stigao svojoj kući, prošlo je oko dvadeset minuta. Od ovih šamara posle ovoga je čitave noći imao je bolove, boljeli su ga zubi i glava, nije išao u Hitnu da se pregleda, jer nije imao para da plati pregled. Dok je trajao događaj između njega i okrivljenog, R. nije gasio šegu, okrivljenom je kazao ''LJ.e, šta to radiš, nemoj da siječeš'', a kada ga je LJ.e išamarao, P.o je tada ugasio motornu, prišao do njih i rekao G.u ''prika neka toga''. O ovoj sječi koju je izvršio G., obavijestio je Upravu za šume PJ Bijelo Polje i potom je šumar izašao je na licu mjesta i napravio zapisnik o kontrolnom pregledu. Pokrenuo je postupak za naknadu štete, pred ovim sudom istog dana kada je podnio predmetnu privatnu krivičnu tužbu. Prihvatajući navode iz odbrane okrivljenog i navode iz iskaza svjedoka R. P.a, sud navode iz iskaza ovog svjedoka, da ga je kritičnog događaja okrivljeni dva puta ošamario u oba obraza, nije prihvatio i iste je cijenio kao date u cilju otežavanja krivično pravnog položaja okrivljenog.

Iz iskaza svjedokinje T. Z.e, proizilazi da je kritičnog dana bila kući, njen muž je negdje otišao, ona ne zna kud, a kad se vratio kod kuće, imao je crvenilo na obje strane lica i tražio joj prnje da bi išao da tuži LJ.a G.a. Pitala ga je zašto da tuži LJ.a, a on joj je odgovorio ''zato što nam je sjekao šumu''. Pitala ga je otkud mu je crvenilo a on joj je objasnio da ga je šakom udario G. LJ.e. Prihvatajući navode iz odbrane okrivljenog te navode iz iskaza svjedoka R. P.a, sud navode iz iskaza ove svjedokinje: '' da je kod privatnog tužioca primijetila crvenilo na obje strane lica'', nije prihvatio i iste je cijenio kao date u cilju otežavanja krivično pravnog položaja okrivljenog.

Iz iskaza svjedoka T. S.a proizilazi da je kritičnog dana posle podne, začuo zvuk motorne testere, krenuo po tom zvuku i došao do Međugorja, gdje je zatekao P.a R.a i LJ.a G.a. S testrom je manipulisao P.o. LJ.u je nazvao dobar dan, P.u ništa nije rekao, pitao je LJ.a ''šta to radiš'' a on mu je odgovorio ''siječem šumu'', dalje ga je pitao ''zašto to siječeš u moje'', a on mu je na to odgovorio ''mali nemoj da ti počupam uši'', potom ga uhvatio za uvo i kazao mu ''mrš, kući i zovni oca'', otišao je kući, ispričao ocu šta se desilo a otac je zatim otišao na kritično mjesto. Otac se vratio posle nekih dvadeset minuta i ispričao da ga je izudarao LJ.e G., šakama po licu, a na očevom licu je bilo crvenilo kao od udarca šakom. Otac se žalio da ga to kuda ga je udarao LJ.e, malo boli i uveče je kod oca imalo crvenila po licu. Isti se spremio i otišao za Bijelo Polje, da prijavi G.a. Otac se vratio iz Bijelog Polja i nije rekao da je išao kod ljekara, niti su oni nešto o tome pričali a po njegovom povratku iz Bijelog Polja, još po malo mu se poznavalo crvenilo. Otac je taksijem pošao za Bijelo Polje i možda je prošlo nekih tri sata od momenta kad je otišao za B. Polje, da prijavi G.a, do momenta kada se vratio kući. Ne zna gdje su međaši između njihove i G.eve šume u mjestu Međugorje, to mu je jedino pozato iz očeve priče. Prihvatajući navode iz odbrane okrivljenog, te navode iz iskaza svjedoka R.a, sud navode iz iskaza ovog svjedoka, ''da je kritičnog dana kod njegovog oca privatnog tužioca T. M.a, bilo crvenila na licu, koje je trajalo od očevog dolaska kući sa mjesta kritičnog događaja kao i tri sata posle kritičnog događaja, sve do njegovog povratka iz Bijelog Polja kao i uveče'' navode ''da je njega kritičnog događaja okrivljeni vukao za uvo'', nije prihvatio i iste je cijenio kao date u cilju otežavanja krivično pravnog položaja okrivljenog.

Iz iskaza svjedoka R. P.a proizilazi da on ima četvoro djece i zbog njih će iznijeti kompletnu istinu o kritičnom događaju. Dan prije događaja od 05.09.2012 godine, kod njega je došao LJ.e G., kojeg je poznavao i ponudio mu 25,00 €, da mu sjutradan, posiječe neka drva u mjestu Bijedići i to u njegovoj šumi. To je prihvatio LJ.e je obezbijedio motornu i gorivo, pa su oni došli na lice mjesta u tu šumu oko osam - devet sati kritičnog jutra. Ta šuma je bila zapravo pored neke livade, tu nije bilo neke tehničke građe, već se radilo jednoj krušci, jabuci i nekim grabovima. Započeo je sa obaranjem i skraćivanjem stabala i nakon nekih sat vremena, došao je sin T. M.a S., koga je on prethodno poznavao, prišao do njega i pitao ga '' P.o ko ti je rekao da siječeš''. S.u je odgovorio ''prijatelj LJ.e, koji me je doveo i platio mi dnevnicu'' za to vrijeme LJ.e je kosijerom raskresivao oborena stabla i bio udaljen nekih 10 do 15 metara od njih. Ugasio je šegu i kazao da neće više da siječe, a S. je pošao ka LJ.u. Njih dvojica su nešto pričali, čuo je Ljubisava da S.u govori ''došao si ovamo na moje da se svađaš, ovo je moja šuma'', nije čuo dalju sadržinu razgovora, a S. je potom otišao niz livadu i uputio se ka svojoj kući. Sjedio je kod motorne i nije primijetio da je između S.a i LJ.a bilo ikakvog kontakta. Posle S.vog odlaska, on i G. su sjedjeli na tom mjestu, G. nije rekao ni sječi, ni ne sječi, nakon sat vremena na lice mjesta je došao T. M., kojeg je takođe prethodno poznavao i sa njim bio u dobrim odnosima i koji mu se po dolasku obratio riječima ''ko ti je rekao P.o, da siječeš, ovo je moja šuma''. M.u je objasnio da ga je angažovao prijatelj LJ.e i da mu je platio dnevnicu. Da li je ovaj odgovor čuo M., on ne zna, isti se zatim uputio u LJ.evom pravcu, a tada je LJ.e bio iza njegovih leđa udaljen nekih 20 metara. Čuo je LJ.a koji je tom prilikom T.u kazao ''došao si ovdje na moje da se svađaš, ti znaš da si uslovno kažnjen''. Nije čuo da je M. G.u nešto rekao. Nije gledao u njihovom pravcu, tako da mu nije poznato da li je između njih dvojice bilo nekog fizičkog obračuna, mada mu se ni jedan ni drugi nijesu žalili, niti kazivali da je neko nekog udarao niti je vidio neke povrede kod njih dvojice. Potom je primijetio da je M., takođe otišao niz livadu. G.u je kazao ''ja prijatelju, neću više da siječem'', stavio motornu na rame, i pošao u pravcu LJ.eve kuće u mjestu Bijedići. Iskaz ovog svjedoka, neutralnog očevidca kritičnog događaja, sud je u potpunosti prihvatio kao jasan, logičan i uvjerljiv, nesračunat na otežavanje niti pak olakšavanje krivično pravnog položaja okrivljenog, a u bitnom potvrdjen navodima iz odbrane okrivljenog.

Članom 152. st. 1. KZ, propisano je ''ko drugog lako tjelesno povrijedi ili mu zdravlje lako naruši, kazniće se novčanom kaznom ili zatvorom do jedne godine''. Dakle za postojanje ovog krivičnog djela neophodno je da je učinilac djelovao na tijelo oštećenog i da je to djelovanje prouzrokovalo posledicu u vidu povrede tijela ili narušavanja zdravlja. Suštinski povreda ili narušavanje zdravlja moraju biti objektivizirani i ispoljeni bilo po vidljivim manifestacijama spolja na tijelu žrtve bilo pregledom unutrašnjih organa ili pak bolnom osjetljivošću na mjestu povrede.

Privatni tužilac je u činjeničnom opisu podnijete privatne krivične tužbe predstavio da je od zadobijenih šamara imao crvenilo a kasnije blagi otok da bi u svom svjedočkom iskazu istakao da ne zna da li je imao otoka ili ne, jer se smeo. Privatni tužilac je dalje svjedočio da je istog dana kad se desio kritični događaj, otišao do SUP-a, da prijavi G.a, a nije otišao u Hitnu pomoć na pregled iz razloga što nije imao pare za pregled. Od šamara je čitave noći imao bolove, boljeli su ga i zubi i glava i opet nije pošao u Hitnu na pregled, jer nije imao para da plati pregled. Svjedok T. S. je istakao da je privatni tužilac imao crvenilo kao od udarca šakom koje crvenilo je trajalo kako od momenta kada se privatni tužilac nakon kritičnog događaja vratio svojoj kući kao i po povratku privatnog tužioca iz Bijelog Polja, nekih tri sata posle kritičnog događaja, tako i uveče. Svjedokinja T. Z.a je predstavila da je privatni tužilac po dolasku kući, imao crvenilo na obje strane lica, za koje joj je objasnio da potiče od udarca šakom okrivljenog G. LJ.a, a nije opisala da je kod privatnog tužioca bilo otoka.

Imajući u vidu sve naprijed istačene protivrječnosti, nelogičnosti i kontradiktornosti kao u kazivanju privatnog tužioca tako i u kazivanjima svjedoka T. S.a i T. Z.e, supruge i sina privatnog tužioca, sud nije prihvatio da je kritičnog dana i događaja privatnom tužiocu T. M.u okrivljeni G. LJ. nanio laku tjelesnu povredu.

Imajući u vidu navode iz iskaza privatnog tužioca potvrđene navodima iz iskaza svjedokinje T. Z.e i svjedoka T. S.a, da je privatni tužilac, istog dana u kratkom vremenskom intervalu, nakon kritičnog događaja, pošao u Bijelo Polje i policiji prijavio okrivljenog G.a a da tom prilikom nije otišao i na pregled u HMP obrazlažući to neuvjerljivo činjenicom da za pregled navodno nije imao para, sud je uvjerenja da kritičnog dana i događaja privatni tužilac T. M. od okrivljenog G.a, nije zadobio nikakvu tjelesnu povredu niti je spolja na njegovom tijelu bilo nekih manifestacija povrede te se iz tog razloga nije javio na pregled u HMP.

U suprotnom imajući u vidu kazivanja: svjedokinje T. Z.e da je kod muža primijetila crvenilo na obje strane lica po njegovom povratku sa kritičnog mjesta; T. S.a da je T. M. kako po povratku iz Bijelog Polja, tako i uveče, imao crvenilo na licu, navode iz iskaza privatnog tužioca da ga je cijelu noć boljela glava i zubi od navodnih G.evih šamara, za slučaj da su ovi navodi svjedokaT. Z.e, T. S.a i privatnog tužioca T. M.a tačni, jedino logično i očekivano bi bilo da se povodom te povrede manifestvovane u vidu tako dugotrajnog crvenila, glavobolje, zubobolje, otoka, privatni tužilac javi na pregled u HMPBijelo Polje.

U konkretnom slučaju izostala je medicinska dokumentacija za privatnog tužioca a isti je po ocjeni suda imao dovoljno prostorno vremenskih mogućnosti da se povodom navodne povrede za slučaj da je ista objektivno postojala kako su to tvrdili on i svjedoci T. Z.a i T. S., javi na pregled u HMP Bijelo Polje, nakon podnošenja krivične prijave policiji. To sud sa ovih i prednje istačenih razloga nije prihvatio da je kritičnog dana i događaja privatni tužilac zadobio šamare od okrivljenog G. LJ.a i da su ti šamari kod privatnog tužioca prouzrokovali laku tjelesnu povredu.

Kako navodna povreda nije objektivizirana kontrolnom činjenicom - medicinskom dokumentacijom o istoj povredi niti potkrijepljena bilo kakvim drugim dokazom osim neuvjerljivih, nelogičnih i po ocjeni suda pristrasnih svjedočenja privatnog tužioca i članova njegove porodice supruge T. Z.e i sina T. S.a, to sud u tom pravcu, nije izveo ni dokaz - vještačenje preko vještaka medicinske struke koji je eventualno mogao samo vještačiti subjektivna kazivanja privatnog tužioca i ovih svjedoka a koja subjektivna kazivanja, je sud cijenio i ista nije prihvatio iz naprijed istačenih razloga.

Iz iskaza svjedoka R.a neutralnog očevidca kritičnog događaja nesporno proističe kako se odvijala inicijalna faza kritičnog događaja a to je: da su kritičnog dana i na kritičnom mjestu okrivljeni i svjedok R. P.o sjekli grabova stabla u šumi za koju okrivljeni tvrdi da je njegova. U jednom momentu na mjesto sječe došao je privatni tužilac i osporio sječu, tvrdeći da je to njegova šuma, privatni tužilac je upitao svjedoka R.a ''ko ti je rekao P.o da siječeš, ovo je moja šuma''. Na pojavu privatnog tužioca reagovao je okrivljeni riječima ''došao si ovdje na moje da se svađaš, ti znaš, da si uslovno kažnjen''. O daljem razvoju kritičnog događaja različito su kazivali okrivljeni i privatni tužilac. Privatni tužilac je predstavio da je nakon ovoga okrivljeni prišao, uhvatio ga za revere košulje i ošamario dva puta. Okrivljeni je predstavio da nakon ovoga nije imao nikakav fizički kontakt sa privatnim tužiocem, već da je istom samo uputio riječi ''aj ti M.e kući, ti znaš, da sam ja tebi poklonio zatvor, već si uslovno kažnje, ovo je moje, a ako računaš da je tvoje, imaš sud i vještaka pa ih dovedi'' dok svjedok R. nije čuo da je dalje bilo nekih riječi a kako su okrivljeni i privatni tužilac bili iza njegovih leđa, nije primijetio da li je između njih bilo nekog fizičkog sukoba niti mu se neko od njih žalio, niti je vidio neke povrede. Svi oni su saglasni da je odmah nakon ovoga privatni tužilac otišao sa lica mjesta.

Imajući u vidu da svjedok R. kritičnom prilikom nije primijetio povrede kod privatnog tužioca ili pak okrivljenog niti mu se neko od njih dvojice tom prilikom na povrede ili pak fizički sukob žalio, to u nedostatku kontrolne činjenice - medicinske dokumentacije za privatnog tužioca, te imajući u vidu protivrječnosti, i nelogičnosti u kazivanjima kako privatnog tužioca tako i svjedoka T. S.a i T. Z.e, sud je uvjerenja da kritičnog događaja okrivljeni G., privatnog tužioca T.a, nije šamarao, niti mu je nanio bilo kakvu povredu, pa je sa navedenih razloga, postupio po načelu '' in dubio pro reo'' po kojem činjenice koje idu na teret okrivljenom moraju na nesumljiv način biti dokazane, u slučaju sumnje odlučio u korist okrivljenog i istog usled nedostatka dokaza oslobodio od optužbe za krivično djelo laka tjelesna povreda iz čl. 152. st.1. Krivičnog zakonika, stavljeno mu na teret kako podnijetom, tako i izmijenjenom privatnom krivičnom tužbom.

Sud je cijenio i ostale pisane dokaza, ali su isti bez bitnog uticanja na drugačije odlučivanje u ovoj krivično pravnoj stvari.

U smislu čl. 239 Zkp-a, sud je privatnog tužioca T. M.a, u svojstvu oštećenog, radi ostvarivanja imovinsko pravnog zahtjeva, uputio na parnicu.

Shodno čl.230. st.3. Zkp-a, sud je obavezao privatnog tužioca da na ime troškova postupka plati iznos od 50,00 €, u korist Budžeta CG, koji troškovi se odnose na troškove takse, za privatnu krivičnu tužbu u iznosu od 25,00 €, kao i na troškove takse na odluku suda po istoj u iznosu od 25,00 €. Nužnih izdataka okrivljenog nije bilo.

Sa iznijetog je odlučeno kao u izreci presude, a shodno čl. 373 st. 1. tač.2. Zakonika o krivičnom postupku.

OSNOVNI SUD U BIJELOM POLJU

Dana 19. 04. 2013. godine
ZAPISNIČAR, S U D I J A ,
Koviljka Lješnjak s.r. Dragan Mrdak s.r.