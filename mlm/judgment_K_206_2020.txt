U IME CRNE GORE
K.br. 206/2020
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog U.Sa., koga brani V.V., advokat iz P...e, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 249/20 od 15.12.2020. godine, koju je na ročištu povodom odlučivanja o sporazumu o priznanju krivice zastupala Suzana Milić- državni tužilac u Višem državnom tužilaštvu u Podgorici, nakon usvojenog sporazuma o priznanju krivice Kt.(sp) br. 8/21 od 24.09.2021. godine, dana 28.09.2021. godine, donio je
P R E S U D U
Optuženi:

U.S., JMB ..., od oca G. i majke M., rodjene T., rodjen .... godine u B..., sa prebivalištem u U...-ul. M...P... br. ..., državljanin Crne Gore, neoženjen, završio osnovnu školu, nezaposlen, srednjeg imovnog stanja, neosudjivan, bio u pritvoru od 02.11.2020. godine od 17,45 časova, po rješenju Višeg suda u Podgorici, Kri.br. 267/20 od 04.11.2020. godine do 04.12.2020. godine.

KRIV JE
Zato što je:

Dana 02.11.2020. godine, sa područja opštine Ulcinj prema Podgorici, neovlašćeno radi prodaje prenosio 99 144,65 grama konoplje-marihuane-supstance proglašene za opojnu drogu Pravilnikom o utvrdjivanju spiska droga, psihotropnih supstanci i bilja koje se može koristiti za proizvodnju ("Sl. list CG" br. 41/18), iako je bio svjestan da se radi o opojnoj drogi i da prenošenjem iste u svrhu prodaje postupa neovlašćeno i protivpravno, pa je to i htio, tako što je ovu opojnu drogu na područja opštine Ulcinj preuzeo utovarenu u putničko motorno vozilo marke "A... ...", reg. oznaka BR ..., kojim je i upravljao, a koja je bila smještena iza sjedišta vozača i suvozača upakovana u 100 PVC pakovanja, a zatim neovlašćeno radi prodaje prenosio krećući se u pravcu Podgorice, u čemu je otkriven prilikom kontrole na izlazu iz tunela Sozina, opština Bar, od strane ovlašćenih policijskih službenika Uprave policije-CB Bar-Stanica kriminalističke policije-Jedinice za borbu protiv droge, kada su mu vozilo i droga oduzeti,
- čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore
Pa ga sud primjenom citiranih zakonskih odredbi, te odredbi čl. 32, 33,34, 36,39,42, 45,46. i 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju 1 (jedne) godine i 3 (tri) mjeseca, u koju kaznu mu se uračunava vrijeme provedeno u pritvoru, počev od 02.11.2020. godine od 12,00 časova, pa do 04.12.2020. godine i novčanu kaznu u iznosu od 15.000 (petnaest hiljada) eura, kao sporednu kaznu, koju je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice i to na račun Budžeta Crne Gore broj 832-7113-04, a ukoliko optuženi novčanu kaznu ne plati u roku, sud će novčanu kaznu zamijeniti kaznom zatvora, tako što će za svakih započetih 25,00 (dvadesetpet) eura novčane kazne odrediti jedan dan kazne zatovra, s tim da kazna zatvora ne može biti duža od jedne godine.

Na osnovu čl. 75. u vezi čl. 300 st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga konoplja-marihuana u količini od 99 144,65 grama, koja se ima uništiti po pravosnažnosti presude donijete na osnovu sporazuma o priznanju krivice, kao i putničko motorno vozilo marke "A...", registarskih oznaka BR ...., kao sredstva upotrijebljenog za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice Višem državnom tužilaštvu u Podgorici, uplati iznos od 100,00 eura na ime paušala, na račun Vrhovnog državnog tužilaštva broj 832-1187-31, kao i 100,00 eura na ime sudskog paušala Višem sudu u Podgorici, na broj žiro računa 832-7113-04, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 249/20 od 15.12.2020. godine, optuženom U.S. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 24.09.2021. godine, Više Državno tužilaštvo dostavilo je sudu sporazum o priznanju krivice, zapisnik o pregovaranju i zapisnik o priznanje krivice optuženog.

Na ročištu za razmatranje sporazuma, održanom dana 28.09.2021. godine, sud je pročitao dokaze predložene optužnicom i to: službena zabilješka Uprave policije-CB Bar-Stanica policije od 02.11.2020. godine, koju su sačinili policijski službenici K.S., K.M., K.A. i B.V., izvještaj Uprave policije o uzorkovanju tragova sa lica mjesta, broj knjige uvidjaja 679/20 od 02.11.2020. godine, koji je sačinio krim tehničar M.M., potvrda o privremeno oduzetim predmetima Uprave policije-CB Bar-Stanica policije od 02.11.2020. godine, na ime U.S., izvještaj o hemijskom vještačenju Forenzičkog centra u Danilovgradu, broj 3084/20 od 01.12.2020. godine, fotoelaborat Uprave policije-CB Bar, sačinjen u elektronskoj formi, na jednom CD-u, broj 3084/20 od 01.12.2020. godine, izvod iz kaznene evidencije za optuženog U.S., Ministarstva pravde Crne Gore broj 05/2-041-746/21 od 22.01.2021. godine, zapisnik o pregovaranju Kt.(sp)br. 8/21 od 24.09.2021. godine, Zapisnik o priznanju krivice optuženog Kt.(sp)br. 8/21 od 24.09.2021. godine i Sporazum o priznanju krivice optuženog Kt.(sp)br. 8/21 od 24.09.2021. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici opuženog U.S., te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 1 (jedne) godine i 3 (tri) mjeseca, kao glavna kazna i novčana kazna u iznosu od 15,000 eura kao sporedna kazna, srazmjerna stepenu krivice optuženog i težini počinjenog krivičnog djela, te da će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanje predmeta, pa je od optuženog oduzeta opojna droga konoplja-marihuana u količini od 99 144,65 grama, koja se ima uništiti po pravosnažnosti presude donijete na osnovu sporazuma o priznanju krivice, kao i putničko motorno vozilo marke "A...", registarskih oznaka BR ..., kao sredstva upotrijebljenog za izvršenje krivičnog djela.

Kako je optuženi oglašen krivim, sud ga shodno čl. 226. i 229. Zakonika o krivičnom postupku, obavezuje i na plaćanje troškova krivičnog postupka i to: na ime paušala Višem državnom tužilaštvu u Podgorici, 100,00 eura, a na račun Vrhovnog državnog tužilaštva broj 832-1187-31 i da Višem sudu u Podgorici uplati iznos od 100,00 eura na ime paušala, u roku od 15 dana od dana pravosnažnosti presude, a sve u skladu sa sporazumom o priznanju krivice koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 28.09.2021. godine
S U D I J A
Tabaš Predrag
DN-a, po primjerak:

- VDT Podgorica,
-Optuženom,
- Braniocu optuženog,
- A/A. Postupljeno, dana __________ godine