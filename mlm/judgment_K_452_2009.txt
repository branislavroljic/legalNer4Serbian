K.br. 452/09
U IME NARODA
OSNOVNI SUD U BARU, kao prvostepeni krivični, sudija Aleksandra Leković, kao sudija pojedinac, sa zapisničarem Anom Stanišić, u krivičnom predmetu protiv okrivljenog M.P., zbog krivičnog djela - krađa iz čl. 239 st. 1 Krivičnog zakonika, a po optužnom predlogu ODT u Baru Kt.br. 471/09 od 12.10.2009.godine, nakon održanog glavnog javnog pretresa u prisustvu zastupnika optužbe Predraga Đikanovića i branioca po službenoj dužnosti adv. M.B., u odsustvu okrivljenog, dana 19.05.2010.godine donio je i javno objavio

P R E S U D U
Okrivljeni M.P., zvani P., od oca M. i majke D., rodjene P, rodjen ....godine u Baru, sa prebivalištem u ulici Ilino b.b -Bar i boravištem u S.P. u ul..... po zanimanju saobraćajni tehničar, razveden, neosuđivan
KRIV JE
Zato što je
Dana 19.07.2008.godine oko 21,00 čas, iz trgovinskog centra "Tempo" kod kvantaške pijace u ulici autoput za Zagreb b.b, u Novom Beogradu, oduzeo pokretne stvari, vlasništvo oštećenog "Tempo" centra iz Novog Beograda i to: tri komada toalet papira, jedan kornoflake, jednu svinjsku slabinu, sedam jetrenih pašeta, jedan margarin, jedan šampon, jedan komad soka fruktis, jedno pakovanje kesa za smeće, dva keksa, dva deo stika, jedno pakovanje viršli, jedno pakovanje mozgalica plus-pikom, dva pakovanja spreja raida, jedno pakovanje pjene sprej radi, jednu loptu, jedno pakovanje kremića cipiripi, četiri kutije keksa, plazme, jedno pakovanje pilećih grudi, jedno pakovanje viršli delikates, jedan krem cipiripi, tri pakovanja saloma poli, jedna kupka nivea, jedna mozgalica, osam čokolada nestle, jedno pakoanje pilećih prsa, tri pakovanja eskimka, jedan šampon frut, tri čokoladna mlijeka dvije kafe - min 500, pet sladoled deserta, 72 tunjevine rio, tri piva jelen, jedno pakovanje deo light, sedam čokolada nestle, jedan čokolino, jedno pakovanje pilećih grudi, dva pakovanja čaja od nane, četiri pakovanja šumadijskog sira, sedam pakovanja topljenog sira president, tri pakovanja šunke, dva sudjer loga, jedna kupka nivea, dva dezodorans spreja i jedno pakovanje zekolino i šiško, sve u vrijednsoti od 502 eura, na način, nakon što je ušao u unutrašnjost trgovinskog centra, uzeo je kolica za kupovinu robe, u ista stavio navedenu robu, a zatim je sa kolicima punim robe prošao pored naplatne kase ne plativši robu, u namjeri da njihovim prisvajanjem pribavi protivpravnu imovinsku korist, da bi nakon što je sa kolicima izašao ispred trgovinskog centra, bio zaustavljen od radnika obezbjedjenja trgovinskog centra.

- čime je izvršio krivično djelo – kradja iz čl. 239 st. 1 Krivičnog zakonika.

Pa mu sud primjenom članova 4, 32, 36 , 42, 52, 53 i 54 Krivičnog Zakonika CG i čl. 359,360 i 364 ZKP-a i z r i č e
USLOVNU OSUDU

Kojom mu utvrdjuje kaznu zatvora u trajanju od 3 /tri/ mjeseca i istovremeno utvrdjuje da se kazna neće izvršiti ukoliko okrivljeni u roku od 2 /dvije/ godine ne izvrši novo krivično djelo.

Okrivljeni je dužan da plati troškove krivičnog postupka u iznosu od 200 € u roku od 15 dana od dana pravosnažnosti pod prijetnjom izvršenja.

O b r a z l o ž e n j e
Optužnim predlogom ODT u Baru Kt.br. 471/09 od 12.10.2009.godine, okrivljenom je stavljeno na teret da je izvršio krivično djelo bliže opisano u izreci presude.

Konstatuje se da je okrivljeni saslušan u prethodnog postupku pred Upravom policije ali saslušanju nije prisustvovao branilac.

Glavni pretres je održan u odsustvu na osnovu rješenja ovog suda Kv br. 158/10 od 28.04.2010. godine.

U dokaznom postupku sud je proveo sledeće dokaze: pročitan je iskaz ovlašćenog predstavnika marketa S.K. sa zapisnika od 27.01.2009.godine, popisni račun br. 75134 od 19.07.2008.godine, službena zabilješka PU za grad Beograd od 19.07.2008.godine, nalaz i mišljenje vještaka finansijske struke od 03.10.2009.godine i izvod iz KE za okrivljenog M.P.a od 03.11.2009.godine.

Ovlašćeni predstavnik marketa - S.K. je u svom iskazu datom pred IV Opštinskim sudom u Beogradu u bitnom navela da nema neposrednih saznanja o dogadjaju koji se dogodio dana 19.07.2008.godine oko 21,00 čas u njihovoj prodavnici "Tempo" CC Centrar 04 na Novom Beogradu. Tom prilikom osumnjičeni je pokušao da robu koju je prethodno izdvojio u kolicima iznese iz radnje, a da je prethodno neplati. Isti je sa kolicima punim robe prošao pored naplatne kase neplativši robu, a potom i do izlaza iz tržnog centra gdje je zaustavljen od radnika obezbjedjenja. Tom prilikom on pokušao da iznese različite artikle u ukupnoj vrijednosti od 39.727,47 dinara, a ti artikli kao i njihova pojedinačna vrijednost bliže su navedeni u računu 75134, a navedeni račun je sačinjen u prodavnici u prisustvu policijske patrole povlačenjem artikla iz korpe osumnjičenog kroz kasu br. 42. Roba im je odmah vraćena. Kao oštećeni se pridružuju krivičnom gonjenju, ali ne ističu imovinskopravni zahtjev.

U popisnom računu br. 75134 od 19.07.2008.godine navedene su stvari koje su oduzete od okrivljenog, u ukupnom iznosu od 39.727,47 dinara.

U službenoj zabilješci PU za grad Beograd koju su sačili ovlašćeni službenici PU Beograd, navedeno je da su dana 19.07.2008.godine oko 21,25 časova, od strane Avale 78-170 upućeni u ulicu Auto put za Zagreb b.b. u market "Tempo" gdje je šef obezbjedjenja navedenog objekta M.Ž. prijavio da je zadržao lice M. P., koji je prešao kolicima punim robe pored kase i drugih kontrolnih punktova, nakon čega je primijećen i zadržan, a potom su nad istim licem izvršili kontrola i tom prilikom konstatovano da je u kolicima bilo razne robe u vrijednosti od 39,727,47 dinara. Navedena roba je prokucana kroz kasu br. 42, račun br. 75134. Predmetno lice su doveli u PO Bežanijska Kosa i uz službenu zabilješku predali na dalji rad i postupak. Dalje je navedeno da je pomenuta roba na licu mjesta vraćena odgovornom licu marketa "Tempo".

U nalazu i mišljenju vještaka finansijske struke od 03.10.2009.godine navedeno je da ukupna vrijednost oduzete robe sa PDV u dinarima iznosi 39.473,52 dinara. Dijeljenjem kolone 4 (vrijednost oduzete robe) sa kolonom 5 kurs dinara na dan 19.07.2008.godine, u eurima ukupna vrijednost oduzete robe iznosi 502,00 eura. Na dan vještačenja vrijednost oduzete robe iznosi 39.473,52 dinara podijeljeno sa 92,50 = 426,70 eura.

Iz izvoda iz KE za okrivljenog M.P.a od 03.11.2009.godine utvrdjuje se da imenovani do sada nije osuđivan.

Ocjenom izvedenih dokaza je dokazano da je okrivljeni izvršio krivično djelo koje mu je stavljeno na teret. Okrivljeni je dana 19.07.2008.godine izvršio krivično djelo krađe i to tako što je oko 21,00 čas iz trgovinskog centra "Tempo", u namjeri da prisvajanjem tudjih pokretnih stvari pribavi sebi protivpravnu imovinsku korist, oduzeo stvari koje su bliže opisane u izreci presude, na način što je nakon što je ušao u unutrašnjost trgovinskog centra, uzeo kolica za kupovinu robe, u ista stavio navedenu robu, a zatim je sa kolicima punim robe prošao pored naplatne kase ne plativši robu, u namjeri da njihovim prisvajanjem pribavi protivpravnu imovinsku korist. Utvrđeno činjenično stanje nesporno proizilazi iz dokaza provedenih na glavnom pretresu. Naime, da je okrivljeni postupao na način bliže opisan u izreci presude nesporno proizilazi kako iz iskaza ovlašćenog predstavnika oštećenog preduzeća K.S., tako i iz pismenih dokaza. K.S.a je u svom iskazu decidno navela da je okrivljeni navedenog dana kolicima punim robe prošao pored naplatne kase neplativši robu, a potom došao i do izlaza iz tržnog centra gdje je zaustavljen od radnika obezbjedjenja. Ovo isto proizilazi i iz službene zabilješke PU za grad Beograd koju su sačili ovlašćeni službenici PU Beograd. Količinu i vrstu navedene robe sud je nesporno utvrdio iz popisnog računa koji je otkucan istog dana kada je okrivljeni izvršio krivično djelo krađe, dok se iz nalaza i mišljenja vještaka finansijske struke, koji nalaz sud u cjelosti prihvata kao jasan, stručan i objektivan, nesporno utvrđuje da je vrijednost oduzete robe na dan 19.07.2008. godine iznosila 502 eura.

Za sud je nesporno da je konkretnom prilikom okrivljeni postupao sa direktnim umišljajem, znao je da na navedeni način oduzima tuđe pokretne stvari, odnosno bio je svjestan svog djela i htio njegovo izvršenje, a sve to je uradio u namjeri da prisvajanjem tuđih pokretnih stvari pribavi sebi protivpravnu imovinsku korist. Na navedeni način u radnjama okrivljenog stekli su se svi bitni elementi bića krivičnog djela krađa iz čl. 239 st.1 KZCG.

Odlučujući se za krivičnu sankciju na strani okrlvljenog, cijenjene su sve olakšavajuće i otežavajuće okolnosti iz čl. 42 KZ CG. Od olakšava​jućih okolnosti sud je lične prilike okrivljenog, da je u pitanju razveden čovjek koji dio sada nije osuđivan. Otežavajućih okolnosti na strani okrivljenog nije bilo. Imajući u vidu kvalitet olakšavajućih okolnosti, a u nedostatku otežavajućih, ocijenjeno je da prema okrivljenom nije potrebno izricanje efektivne kazne zatvora, veća da će se izricanjem uslovne osude prema okrivljenom u cjelosti postići svrha izricanja uslovne osude i na taj način dovoljno uticati na okrivljenog da ubuduće ne vrši krivična djela.

Odluka o troškovima krivičnog postupka zasniva se na odredbi čl.202.ZKP-a. Okrivljeni je dužan da plati troškove krivičnog postupka u iznosu od 200 Eura koji troškovi se odnose na troškove nalaza i mišljenja finansijske struke u iznosu od 88,55 eura, troškove branioca po službenoj dužnosti u iznosu od 75 eura kao i troškove za rad suda koji su određeni prema trajanju ,složenosti krivičnog postupka i imovinskim prilikama okrivljenog.

Sa izloženog odlučeno je kao u izreci presude
OSNOVNI SUD U BARU

Dana 19.05.2010.godine
Zapisničar S U D I J A
Ana Stanišić Aleksandra Leković
PRAVNA POUKA:Protiv ove presude može se izajviti žalba Višem sudu u Podgorici u roku od 8 dana od dana prijema pismenog otpavka. Žalba se predaje ovom sudu u dva primjerka.