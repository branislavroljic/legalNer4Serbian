K. br. 220/19
U IME CRNE GORE
OSNOVNI SUD U PODGORICI, kao prvostepeni, krivični, po sutkinji Željki Jovović, uz učešće samostalne referentkinje Danijele Rajković kao zapisničarke, u krivičnom predmetu protiv okrivljenog E. K., zbog krivičnog djela nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore, rjašavajući po optužnom predlogu Osnovnog državnog tužilaštva u Podgorici Kt. br. 329/19 od 01. 04. 2019. godine, nakon održanog glavnog i javnog pretresa u prisustvu zastupnika optužbe Marka Mugoše i okrivljenog E. K., dana 06. 06. 2019. godine donio je i istog dana, javno objavio

PRESUDU

Okrivljeni:

E. K., JMB xxxxxxxxxxxxx, od oca N. i majke M., rođene G., rođen xx. xx. 19xx. godine u P., sa prebivalištem u mjestu rođenja, državljanin Crne Gore, nezaposlen, živi u vanbračnoj zajednici, otac dvoje djece, pismen, završio srednju školu, lošeg imovnog stanja, neosuđivan.

Kriv je

Što je:

Dana 07. februara 2019. godine, u Podgorici, u porodičnoj kući u Ul. C. L., svjestan svog djela čije je izvršenje htio, znajući da je njegovo djelo zabranjeno, primjenom grubog nasilja narušio tjelesni integritet člana svoje prodice - kćerke oštećene H. K., na način što joj je pesnicama zadao više udaraca u predjelu glave, a zatim joj koljenom zadao udarac u predjelu glave, usljed čega je oštećena zadobila laku tjelesnu povredu u vidu otoka i crvenila u desnoj polovini čeonog predjela i nagnječenja u predjelu unutrašnje strane donje usne,
- čime je izvršio krivično djelo nasilje u porodici ili porodičnoj zajednici iz čl. 220 st. 1 Krivičnog zakonika Crne Gore.

Pa mu Sud za navedeno krivično djelo primjenom čl. 4 st. 2, čl. 42 st. 1, 52 st. 2, čl. 53 i 54 Krivičnog zakonika Crne Gore i čl. 226, 229 i 374 Zakonika o krivičnom postupku, izriče
USLOVNU OSUDU

S tim, što mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 90,50 eura, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva u Podgorici Kt. br. 329/19 od 01. 04. 2019. godine, stavljeno je na teret okrivljenom E. K., izvršenje krivičnog djela nasilje u porodici ili porodičnoj zajednici iz čl. 220 st. 1 Krivičnog zakonika Crne Gore. U završnoj riječi zastupnik optužbe je ostao u cjelosti pri podnijetom optužnom predlogu, predlažući sudu da okrivljenog oglasi krivim i osudi po zakonu.

Okrivljeni E. K. je u svojoj odbrani u prethodnom postupku naveo da je bio zabrinut kada se ujutro probudio i vidio da nisu kod kuće njegova vanbračna supruga N. i kćerka H.. Na telefon je pozvao ženu, koja mu se nije javila, kao ni kćerka. Nije znao gdje mu se kćerka nalazila, a u jednom trenutku je dobio poruku da je na poslu. Bilo mu je strašno krivo što je ona počela da radi, što mu se nije javila i što ga o tome nije obavijestila, jer u porodici imaju skladne odnose. U međuvremenu je izašao nešto da radi i kad se vratio kući, H. je bila u kući i pokušao je da razgovara sa njom. Pitao je gdje radi, a ona mu je odgovarala na način na koji nije bio zadovoljan. Pitao je ko je pustio da radi, a ona mu nije odgovorila. Naglasio je da boluje od dijabetesa i imao je hipoglikemiju, nivo šećera mu je bio izuzetno nizak. Zbog svega navedenog počeo je da se raspravlja sa H. i sjeća se da je udario po rukama, jer je stavila ruke preko glave. Tu su došli njegova supruga i sin i šta se dalje dešavalo stvarno ne zna i ne može da se sjeti, zbog svog zdravstvenog stanja. Ne sjeća se da li je u toku svađe izlazio ispred kuće, uzimao drvenu motku i da je koljenom udario u predjelu lica. Slomio je mobilni telefon i laptop koji su bili u kući, da bi iskalio bijes. Naveo je da se ne svađaju u porodici i da nikada nije prijetio supruzi i djeci. Problem oko posla njegove kćerke je ispao zbog toga što je vaspitan na način da mora da zna kod koga mu kćerka radi, da vidi ko su ti ljudi. Nije protiv toga da ona radi, ali misli da mora da zna gdje radi. Kćerka mu je punoljetna, ima 21 godinu. Misli da je cio ovaj događaj bio prije mraka, dok se nije mogao sjetiti u kojem vremenskom periodu. Nakon toga je izašao iz kuće i sjeća se da je u jednom trenutku bio kod hotela "Crna Gora", gdje je u džepu našao neki slatkiš. Nakon što mu je bilo bolje, vratio se kući, ali njegova kćerka i žena nisu bile tamo. Zvao ih je da pita gdje su, ali mu žena nije odgovorila, već je insistirala da on kaže gdje se nalazi, nakon čega je došla policija. Na dan saslušanja se osjećao dobro, nije imao hipoglikemiju i svjestan je svega što je izjavio. Na kraju je dodao da podržava svoju djecu, ali misli da je morao da zna gdje je kćerka počela da radi, jer još uvijek nema tu informaciju. Na glavnom pretresu je priznao da je učinio djelo za koje je optužen i priznao krivicu, objašnjavajući da je kritičnog dana svojoj kćerki H. zadao više udaraca, a zatim joj i koljenom zadao udarac u predjelu glave, ali to su bile okolnosti koje su u tom trenutku izgledale tako, i taj događaj se prosto desio. Inače ima skladnu porodičnu zajednicu i živi sa suprugom, dvoje djece i bratom i nikada se ovakva situacija nije desila. Nakon ovog događaja kćerka i on su se izmirili, sada žive skupa i nemaju nikakvih problema. U završnoj riječi je dodao da mu je žao što se ovaj događaj desio i nešto slično se sigurno neće ponoviti.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz sud, primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim nalaz i mišljenje sudskog vještaka medicinske struke dr N. R. od 23. 03. 2019. godine, od koga zavisi biće krivičnog djela, kao i uvjerenje iz kaznene evidencije na ime okrivljenog od 11. 04. 2019. godine, od koga zavisi vrsta i mjera krivične sankcije. Cijeneći odbranu okrivljenog, u kojoj priznaje izvršenje krivičnog djela, i dovodeći ga u vezu sa nalazom i mišljenjem vještaka medicinske struke, iz koga je sud utvrdio da su kod oštećene H. K. dijagnostikovane tjelesne povrede u vidu otoka i crvenila u desnoj polovini čeonog predjela, nagnječenje u predjelu unutrašnje strane donje usne i nagnječenje i oguljotina u predjelu desne podlaktice, koje povrede u vrijeme nanošenja predstavljaju lake tjelesne povrede,u postupku je na nesumnjiv način utvrđeno da je okrivljeni E. K. izvršio krivično djelo nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore, upravo na način, mjesto i vrijeme kao u izreci presude.

Sud nalazi da je okrivljeni, postupajući na navedeni način, bio svjestan da primjenom grubog nasilja narušava tjelesni integritet člana svoje porodice - kćerke H. K., što je nesporno i htio, pa se njegov subjektivni odnos prema učinjenom krivičnom djelu manifestuje kao direktni umišljaj.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore, cijenio sve okolnosti koje utiču da ona bude manja ili veća, pa je kao olakšavajuće okolnosti na strani okrivljenog cijenio ranije dobro ponašanje i s tim u vezi raniju neosuđivanost, što je sud utvrdio uvidom u Uvjerenje iz kaznene evidencije na ime okrivljenog, činjenicu da je nezaposlen, lošeg imovnog stanja, okolnosti pod kojima je došlo do izvršenja djela, te ispoljeno iskreno kajanje, a posebno stav oštećene koja se nije pridružila krivičnom gonjenju, pa je okivljenom, primjenom čl. 53 i 54 Krivičnog zakonika Crne Gore, izrekao uslovnu osudu nalazeći da će se i prijetnjom izvršenja utvrđene kazne zatvora u trajanju od 3 (tri) mjeseca, te vremenom provjeravanja okrivljenog u periodu od 1 (jedne) godine, na njega u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe izricanja krivičnih sankcija predviđene čl. 4 st. 2 Krivičnog zakonika Crne Gore.

Odluka o troškovima krivičnog postupka zasnovana je na odredbi čl. 226 u vezi čl. 229 Zakonika o krivičnom postupku, na osnovu kojih je sud okrivljenog obavezao da na ime troškova krivičnog postupka plati iznos od 90,50 eura, od čega se iznos od 60,50€ odnosi na ime izvršenog medicinskog vještačenja, te iznos od 30,00 eura na ime paušala, koji iznos je odmjeren srazmjerno trajanju postupka i složenosti predmeta, te imovinskih prilika okrivljenog.

Na osnovu svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, 06. 06. 2019. godine.

ZAPISNIČARKA SUTKINJA
Danijela Rajković,s.r. Željka Jovović,s.r.

PRAVNA POUKA: Protiv ove presude dozvoljena je žalba u roku
od 8 (osam) dana od dana prijema pismenog
otpravka iste, preko ovog suda Višem sudu u
Podgorici.

ZTO Danijela Rajković
ZAPISNIČARKA SUTKINJA
Danijela Rajković Željka Jovović
DN-a: Po primjerak presude dostaviti:

- ODT Podgorica,
- Okrivljenom,
- A/a.

Postupljeno dana ______________
Radnik suda __________________