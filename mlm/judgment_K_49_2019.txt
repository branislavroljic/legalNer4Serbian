K. br. 49/19
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog L. B., zbog krivičnog djela nasilničko ponašanje na sportskoj priredbi ili javnom skupu iz čl. 399a st. 1 Krivičnog zakonika Crne Gore, nakon javnog glavnog pretresa održanog 16.05.2019. godine, u prisustvu zastupnice optužbe D. I. - savjetnice u Osnovnom državnom tužilaštvu Podgorica i okrivljenog, izrekao je i istog dana objavio,
P R E S U D U
Okrivljeni: L. B., JMB xxxxxxxxxxxxx, od oca Đ. i majke S., rođene Z., rođen xx.xx.19xx. godine u Pg sa prebivalištem u Pg - F. bb, državljanin Crne Gore, razumije crnogorski jezik, koji je i njegov jezik, nezaposlen, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 11. januara 2019. godine, oko 19,00 časova, u Pg, svjestan svoga djela, čije je izvršenje htio, znajući da je isto zabranjeno, unio i bacio u sportski objekat - Sportski centar "M.", pirotehnička sredstava - dvije petarde, koje mogu da izazovu tjelesne povrede ili ugroze zdravlje učesnika sportske priredbe, na način što ih je sakrio u patikama, a zatim, tokom odigravanja košarkaške utakmice B. i D. zapalio i bacio na sportski teren,
- čime je izvršio krivično djelo nasilničko ponašanje na sportskoj priredbi ili javnom skupu iz čl. 399a st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 39, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo, i
O S U Đ U J E
Na novčanu kaznu u iznosu od 200,00 (dvije stotine) €, koju je okrivljeni dužan platiti u roku od 1 (jednog) mjeseca po pravosnažnosti presude, a ako izrečenu novčanu kaznu ne plati u određenom roku, sud će novčanu kaznu zamijeniti kaznom zatvora, tako što će za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 29/19 od 28.01.2019. godine je okrivljenom L. B. stavljeno je na teret izvršenje krivičnog djela nasilničko ponašanje na sportskoj priredbi ili javnom skupu iz čl. 399a st. 1 Krivičnog zakonika Crne Gore. Zastupnica optužbe je u završnoj riječi ostala pri podnijetom optužnom predlogu i predložila sudu da okrivljenog oglasi krivim i osudi po zakonu.

Okrivljeni L. B. je u odbrani datoj u prethodnom postupku i na glavnom pretresu priznao izvršenje krivičnog djela koje mu se stavlja na teret, saglasno navodeći da je 11.01.2019. godine ušao u dvoranu Sportskog centra "M." gdje se odigravala košarkaška utakmica između B. i D., prošavši kontrolu obezbjeđenja koje kod njega nije pronašlo dvije petarde koje je ponio sa sobom i sakrio u patikama. Strastveni je navijač B. pa ga je ponijela atmosfera dok je njegov tim bio u vodstvu i zbog toga je prvo zapalio jednu petardu i bacio je u dio blizu terena gdje se nalazi obezbjeđenje, a potom je to učinio i sa drugom petardom. Znao je da petarde ne smiju da se unose u Sprotski centar pa ih je zbog toga sakrio u patikama. U završnoj riječi je izrazio kajanje zbog učinjenog i zamolio sud da prema njemu bude što blaži, a obećao je da neće ponoviti slučno ponašanje.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 326/19 od 26.02.2019. godine na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni dana 11. januara 2019. godine, oko 19:00 časova, u Pg, unio i bacio u sportski objekat - Sportski centar "M.", pirotehnička sredstava - dvije petarde, koje mogu da izazovu tjelesne povrede ili ugroze zdravlje učesnika sportske priredbe, na način što ih je sakrio u patikama, a zatim, tokom odigravanja košarkaške utakmice B. i D. zapalio i bacio na sportski teren.

Okrivljeni je postupajući na navedeni način, bio svjestan da unosi u sportski objekat i baca na sportski teren pirotehnička sredstava koja mogu da izazovu tjelesne povrede ili ugroze zdravlje učesnika sportske priredbe, što je očigledno htio. Na taj način je postupao sa umišljajem pa je u njegovim radnjama pored objektivnih ostvaren i subjektivni element bića krivičnog djela nasilničko ponašanje na sportskoj priredbi ili javnom skupu iz čl. 399a st. 1 Krivičnog zakonika Crne Gore.

Sud je prilikom odlučivanja o krivičnoj sankciji imao u vidu sve okolnosti koje utiču da kazna bude manja ili veća, pa je u smislu čl. 42 st. 1 Krivičnog zakonika Crne Gore od olakšavajućih okolnosti na strani okrivljenog cijenio njegove lične prilike, odnosno da je isti nezaposlen i da je lošeg imovnog stanja, te njegov raniji život, i s tim u vezi njegovu raniju neosuđivanost, koja je utvrđena iz izvoda iz registra kaznenih evidencija Ministarstva pravde na ime okrivljenog KE 326/19 od 26.02.2019. godine, njegovo držanje poslije učinjenog krivičnog djela izraženo kroz priznanje krivičnog djela i iskreno kajanje, dok otežavajućih okolnosti nije bilo. Imajući u vidu navedene okolnosti sud je primjenom čl. 53 i čl. 54 Krivičnog zakonika Crne Gore, okrivljenom izrekao uslovnu osudu kao u izreci presude, nalazeći da će se i sa prijetnjom izvršenja utvrđene kazne zatvora u trajanju od šest mjeseci, te provjerom ponašanja okrivljenog u periodu u roku od jedne godine u dovoljnoj mjeri uticati na okrivljenog da više ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore, a prednje na osnovu ocjene ličnosti okrivljenog i uvjerenja suda da nije nužno izricanje efektivne kazne zatvora, te da se na njegovo ponašanje može uticati i izricanjem mjere upozorenja. Imajući u vidu da je za predmetno krivično djelo uz kaznu zatvora, kao glavnu, kumulativno propisana i novčana kazna kao sporedna, sud je cijeneći navedene olakšavajuće okolnosti na strani okrivljenog istog osudio na novčanu kaznu u iznosu od dvije stotine eura, nalazeći da će se ovako odmjerenom kaznom u potpunosti ostvariti svrha kažnjavanja iz čl. 32 Krivičnog zakonika Crne Gore. Sud je u smislu čl. 39 st. 5 i 6 Krivičnog zakonika Crne Gore odredio, da će se ako okrivljeni ne plati novčanu kaznu u roku od jednog mjeseca po pravosnažnosti presude, ista zamijeniti kaznom zatvora, tako što će se za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

Kako je okrivljeni oglašen krivim sud ga je shodno odredbi čl. 226 i čl. 229 Zakonika o krivičnom postupku obavezao da isplati iznos od 30,00 eura na ime sudskog paušala, koji iznos je odmjeren shodno trajanju i složenosti postupka i imovnom stanju okrivljenog.

Na osnovu izloženog u smislu čl. 374 Zakonika o krivičnom postupku odlučeno je kao u izreci.

OSNOVNI SUD U PODGORICI

Dana 16.05.2019. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja