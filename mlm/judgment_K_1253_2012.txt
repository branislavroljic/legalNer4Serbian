K. br. 1253/12
U IME CRNE GORE
OSNOVNI SUD U PODGORICI, kao prvostepeni krivični, po sudiji Jovović Željki, uz učešće Rajković Danijele kao zapisničara, u krivičnom predmetu protiv okrivljenog U. V., iz Podgorice, zbog krivičnog djela građenje objekta bez građevinske dozvole iz čl. 326a Krivičnog zakonika, rješavajući po optužnom predlogu ODT Podgorica Kt. br. 1405/12 od 13. 11. 2012. godine, nakon održanog glavnog i javnog pretresa u prisustvu zastupnika optužbe Slađane Španjević i okrivljenog, dana 15. 01. 2013. godine donio je i istog dana javno objavio

P R E S U D U
Okrivljeni
U. V., JMB XXXXXXXXXXXXX, od oca M. i majke S., rođene D., rođen 03. 10. 19XX. godine u Podgorici, sa prebivalištem u mjestu rođenja ul. Prve Proleterske br. XX, Crnogorac, oženjen, otac dvoje djece, pismen, završio srednju školu, penzioner, srednjeg imovnog stanja, neosuđivan.

Kriv je

Što je:

U septembru 2012. godine u Podgorici, u ul. Prve Proleterske br. XX, postupajući protivno odredbi čl. 69 Zakona o uređenju prostora i izgradnji objekata, započeo gradjenje objekta bez prethodno pribavljene dozvole, na način što je na već postojeći objekat dogradio sprat dimenzija u osnovi cca 110,00 m², bez prethodno pribavljene građevinske dozvole, pri čemu je bio svjestan svoga djela i htio njegovo izvršenje,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu predhodno utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti, ako okrivljeni u roku od 2 (dvije) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e n j e
Optužnim predlogom Osnovnog državnog tužioca u Podgorici Kt. br. 1405/12 od 13. 11. 2012. godine, stavljeno je na teret okrivljenom U. V. izvršenje krivičnog djela građenje objekta bez građevinske dozvole iz čl. 326a Krivičnog zakonika. Zastupnik optužbe Slađana Španjević je u cjelosti ostala pri podnijetom optužnom predlogu i predložila da sud okrivljenog Ulićević Veselin oglasi krivim i osudi po zakonu.

Okrivljeni U. V. je u svojoj odbrani naveo da posjeduje plac u ul. I Proleterskoj br. XX u Podgorici, površine oko 900 m², i na istom je prije trideset godina sagradio prizemnu porodičnu kuću sa betonskom pločom. Kako je vremenom porodica postala brojnija, ta kuća je postala neuslovna za življene, pa je negdje polovinom septembra mjeseca 2012. godine, odlučio da na već postojećem objektu ozida još jedan sprat površine oko 120 m². Tako je i uradio, ozidao je zidove sprata, a zatim postavio krovnu konstrukciju. U toku tih radova došli su građevniski inspektori na njegovom objektu, tražili mu građevinsku dozvolu, koju on nije posjedovao, a zatim su sačinili zapisnik o utvrđenom stanju. Na glavnom pretresu je dodao da je zna da je za građenje objekta potrebna građevinska dozvola, da su svi u naselju gradili, a on nije imao novčanih sredstava da plati za dokumentaciju koja mu je bila potrebna. Nakon što je izvršena ova kontrola njegov sin se angažovao oko prikupljanja dokumentacije i u njegovo ime je predao zahtjev za dobijanje građevinske dozvole i ta procedura za dobijanje dozvole je u toku. Inače, u vrijeme kada je gradio imao je uslove da dobije građevinske dozvole, ali nije imao sredstava. U završnoj riječi je naveo da mu je žao što je izvršio krivično djelo.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, to sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni u septembru 2012. godine u Podgorici, u ul. Prve Proleterske br. 21, postupajući protivno odredbi čl. 69 Zakona o uređenju prostora i izgradnji objekata, započeo gradjenje objekta bez prethodno pribavljene dozvole, na način što je na već postojeći objekat dogradio sprat dimenzija u osnovi cca 110,00 m², bez prethodno pribavljene građevinske dozvole, pri čemu je bio svjestan svoga djela i htio njegovo izvršenje, čime je ostvario sva bitna obilježja krivičnog djela građenje objekta bez građevinske dozvole iz čl. 326a Krivičnog zakonika.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za gradnju objekta neophodno prethodno dobijanje građevinske dozvole, pa je preduzimajući dogradnju postojećeg objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja kazne sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, porodičnost i činjenicu da je otac dvoje djece, stariju životnu dob, te dosadašnje neporočno vladanje i s tim u vezi raniju neosuđivanost, a što je sud utvrdio čitanjem izvoda iz kaznene evidencije na ime okrivljenog, dok otežavajućih okolnosti na strani okrivljenog sud nije našao, pa je cijeneći prednje olakšavajuće okolnosti, okrivljenom primjenom čl. 53 i 54 Krivičnog zakonika, sud izrekao uslovnu osudu kao u izreci presude, nalazeći da će se i sa prijetnjom izvršenja utvrdjene kazne zatvora i vremenom provjeravanja okrivljenog u periodu od dvije godine, na okrivljenog u dovoljnoj mjeri uticati da u buduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € na ime paušala kao dijela troškova krivičnog postupka, koji iznos troškova krivičnog postupka je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 15. 01. 2013. godine

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO: Danijela Rajković
ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom i
- a/a
Postupljeno dana ______________
Radnik suda __________________