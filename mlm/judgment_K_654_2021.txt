K. br. 654/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv optuženog D. L., zbog krivičnog djela teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore, nakon glavnog pretresa održanog 01.12.2021. godine, u prisustvu državne tužiteljke M. J., optuženog i njegovog branioca adv. V.B., istog dana izrekao je i objavio,
P R E S U D U
Optuženi: D. L., JMB ..., sa nadimkom L., od oca Z. i majke J., rođene F., rođen ... ... ... godine u B., sa prebivalištem u P. - Ul. ..., državljanin Crne Gore, razumije crnogorski jezik, njegov jezik je srpski, magacinski radnik, neoženjen, bez djece, pismen, završio srednju školu, dobrog imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 28. marta 2021. godine, oko 20.30 časova, na raskrsnici Bulevara Vilija Branta, kod skretanja za parking prostor HDL "Laković", Glavni grad Podgorica, ne pridržavajući se saobraćajnih propisa iz člana 26 stav 2, člana 40 stav 2 i člana 182 stav 2 Zakona o bezbjednosti saobraćaja na putevima, ugrozio saobraćaj i doveo u opasnost život i tijelo ljudi, na način što je upravljao putničkim motornim vozilom marke "Volkswagen Golf V", registarskih oznaka PG ... ..., označenim bulevarom iz pravca grada, u pravcu Zlatice, u pijanom stanju, pri koncentraciji apsolutnog alkohola u krvi od 1,52 promila, kada je, po dolasku na predmetnu raskrsnicu, započeo polukružno okretanje, bez uvjeravanja da takvu radnju može da otpočne na bezbjedan način, a prethodno nije propustio motocikl marke "Yamaha YZF R1245", registarskih oznaka HN ... ..., kojim je, iz suprotnog smjera predmetnog Bulevara, zadržavajući pravac kretanja, upravljao oštećeni V. P., usljed kojih propusta je stvorio opasnu saobraćajnu situaciju u kojoj je motocikl marke "Yamaha YZF R1245", registarskih oznaka HN ... ..., svojim prednjim dijelom udario u prednji bočni - desni dio vozila marke "Golf V" registarskih oznaka PG ... ..., kojom prilikom je saputnik u vozilu okrivljenog - oštećeni B. B. zadobio laku tjelesnu povredu u vidu rane prskotine desnog jagodičnog predjela, dužine oko 1 cm i dvije oguljotine desnog sljepoočnog predjela, dužine oko 1 cm, a oštećeni V. P. tešku tjelesnu povrdu u vidu preloma donjeg dijela lijeve palčane kosti (podlaktice) sa pratećim otokom lijevog ručnog zgloba, oguljotine u predjelu lijeve ključne kosti, lijeve natkoljenice, desne šake i desne potkoljenice, pri čemu je okrivljeni bio svjestan da ovakvom nepropisnom vožnjom može ugroziti javni saobraćaj i dovesti u opasnost život i tijelo ljudi, pa je na to pristao, dok je u odnosu na težu posljedicu - tešku tjelesnu povredu oštećenog V. P. postupao sa svjesnim nehatom, jer je bio svjestan da ovakvim njegovim radnjama takva posljedica može nastupiti, ali je olako držao da do toga neće doći,
- čime je izvršio krivično djelo teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 4, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ona neće izvršiti, ako optuženi u roku od 2 (dvije) godine po pravosnažnosti presude ne učini novo krivično djelo.

Na osnovu čl. 74 Krivičnog zakonika Crne Gore prema optuženom se izriče:

MJERA BEZBIJEDNOSTI
ZABRANA UPRAVLJANjA MOTORNIM VOZILOM
Optuženom D. L. se zabranjuje upravljanje motornim vozilima kategorije B u trajanju od tri mjeseca, računajući od dana pravosnažnosti presude, jer okolnosti pod kojima je djelo učinjeno pokazuju da je opasno da on upravlja motornim vozilima kategorije B.

Obavezuje se optuženi da plati na ime troškova krivičnog postupka iznos od 237,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Optuženom D. L. je optužnicom Osnovnog državnog tužilaštva u Podgorici Kt. br. 1147/21 od 10.09.2021. godine stavljeno na teret krivično djelo teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore.

Optuženi je u odbrani datoj u izviđaju i na glavnom pretresu saglasno priznao krivično djelo i svoju krivicu.

Nakon objave presude optuženi, njegov branilac i državna tužiteljka su se odrekli prava na žalbu, a u konkretnom slučaju oštećeni nisu imali pravo žalbe.

Prilikom odluke o krivičnoj sankciji, sud je u smislu čl. 42 st. 1 Krivičnog zakonika Crne Gore, cijenio sve okolnosti koje su od uticaja na njen izbor i visinu, pa je na strani optuženog, kao olakšavajuće okolnosti cijenio njegovo držanje nakon učinjenog krivičnog djela izraženo kroz jasno i potpuno priznanje i iskreno kajanje zbog učinjenog krvičnog djela, i s tim u vezi nepridruživanje oštećenih krivičnom gonjenju, kao i njegov raniji život, odnosno neosuđivanost, a što je utvrđeno iz izvoda iz kaznenih evidencija Ministarstva pravde, ljudskih i manjinskih prava KE ... od 04.10.2021. godine, dok otežavajućih okolnosti nije bilo. Navedene olakšavajuće okolnosti sud je cijenio kao naročito olakšavajuće, pa je primjenom čl. 45 st. 1 tač. 3 i čl. 46 st. 1 tač. 4 Krivičnog zakonika Crne Gore optuženom ublažio kaznu i utvrdio mu kaznu zatvora u trajanju od šest mjeseci, pri čemu je sud, primjenom čl. 53 i čl. 54 Krivičnog zakonika Crne Gore, optuženom izrekao uslovnu osudu kao u izreci, nalazeći da će se i prijetnjom utvrđenom kaznom zatvora, te provjerom ponašanja optuženog u dužem periodu, odnosno u roku od dvije godine, u dovoljnoj mjeri uticati na istog da više ne vrši krivična djela. Time će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore. Na osnovu ocjene ličnosti optuženog, koji ranije nije vršio krivična djela, sud cijeni da prema njemu nije nužno izricanje efektivne kazne zatvora, te da se na njegovo buduće ponašanje može sasvim dovoljno uticati i izricanjem uslovne osude, tako da krivičnopravna zaštita ne zahtijeva njegov stroži vaspitno korektivni tretman u penalnim uslovima.

Sud je optuženom shodno čl. 74 Krivičnog zakonika Crne Gore, izrekao mjeru bezbjednosti zabrane upravljanja motornim vozilima kategorije B. Ovo iz razloga što okolnosti pod kojima je djelo učinjeno, odnosno činjenica da je optuženi upravljao motornim vozilom u pijanom stanju, pri koncentraciji apsolutnog alkohola u krvi od 1,52 promila, očigledno ukazuje da je opasno da isti upravlja motornim vozilima kategorije B, sve dok ne shvati da je naročito opasno upravljati vozilima pod dejstvom alkohola. Po ocijeni suda, izricanje navedene mjere će uticati da se otkloni opasnost koja postoji na strani optuženog i da on uvidi koliko je njegovo ponašanje u saobraćaju bilo rizično i koliko je ugrožavalo javni saobraćaj i dovodilo u opasnost živote i tijela drugih lica, te da će se na taj način otkloniti uslovi koji mogu biti od uticaja da optuženi ubuduće vrši krivična djela. Na taj način će se sa uspjehom ostvariti svrha mjera bezbjednosti iz čl. 66 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Shodno čl. 226 i čl. 229 Zakonika o krivičnom postupku optuženi je obavezan da na ime troškova krivičnog postupka plati ukupan iznos od 237,00 eura koji se odnosi na ime medicinskog vještačenja u iznosu od 104,50 eura, na ime saobraćajnog vještačenja u iznosu od 82,50 eura i na ime paušalnih troškova krivičnog postupka iznos od 50,00 €, koji je određen prema trajanju i složenosti postupka i imovnom stanju optuženog.

Imajući u vidu navedeno, a primjenom čl. 374 Zakonika o krivičnom postupku, odlučeno je kao u izreci presude.

Pisano izrađena presuda ne sadrži sve podatke iz čl. 379 st. 6, 7 i 8 Zakonika o krivčinom postupku, shodno članu 383 st. 5 Zakonika o krivičnom postupku.

OSNOVNI SUD U PODGORICI

Dana, 01.12.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA:Stranke su se odrekle prava na žalbu.

ZTO. Edina Kraja
Edina Kraja Rade Ćetković
DN-a: Po primjerak presude dostaviti:

- ODT Podgorica,
- Optuženom,
- Braniocu optuženog,
- Upravi policije i
- a/a.

Postupljeno dana ________________
Namještenik suda_________________