K.br. 196/13
U IME CRNE GORE
OSNOVNI SUD U BARU, sudija Aleksandra Leković, sa zapisničarom Anom Stanišić, u krivičnom predmetu okrivljenog B. M., zbog krivičnog djela – građenje objekta bez građevinske dozvole iz čl. 326a Krivičnog zakonika, po optužnom prijedlogu Osnovnog državnog tužilaštva u Baru Kt. br. 278/13 od 15.05.2013. godine, nakon održanog glavnog javnog pretresa dana 17.09.2013. godine, u prisustvu zastupnika optužbe, savjetnika kod ODT-a Sanje Borozan i okrivljenog, istog dana je donio i javno objavio

P R E S U D U
Okrivljeni B. M. JMBG ... , od oca B. i majke G., rođene Dž. , rođen ... u P. , stalno nastanjen u B. , ugostitelj, državljanin C. G. , oženjen, otac dvoje djece
KRIV JE
Što je:

Dana 03.05.2013. godine, u B., Opština B. , svjestan svog djela i htio njegovo izvršenje, kao investitor započeo izgradnju prizemnog stambenog objekta u površini 100 m2, na kat. parceli br. 4... i 4.... KO N. B. u B., na način što je sazidao prizemlje i izlio AB ploču nad istim, bez prethodno pribavljene građevinske dozvole, protivno odredbama čl. 69 Zakona o uređenju prostora i izgradnji objekata ("Sl. list CG" br. 51/08).

- čime je izvršio krivično djelo - građenje objekta bez građevinske dozvole iz čl. 326a Krivičnog zakonika
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl. 369, 370 i 374 Zakonika o krivičnom postupku, i z r i č e
USLOVNU OSUDU

Kojom mu utvrđuje kaznu zatvora u trajanju od 6 mjeseci i istovremeno određuje da se kazna neće izvršiti ukoliko okrivljeni u roku od 2 godine, od dana pravosnažnosti presude, ne učini novo krivično djelo.

Okrivljeni je dužan da plati troškove krivičnog postupka u iznosu od 30 € u roku od 15 dana od dana pravosnažnosti presude pod prijetnjom izvršenja.

O b r a z l o ž e nj e
Optužnim predlogom ODT-a u Baru Kt.br. 278/13 od 15.05.2013. godine, koji je preciziran na glavnom pretresu, okrivljenom je stavljeno na teret da je izvršio krivično djelo - građenje objekta bez građevinske dozvole iz čl. 326a Krivičnog zakonika.

Okrivljeni je u svojoj odbrani u bitnom naveo da već 20 godina živi u C.G., a da se u B. doselio prije 8 godina i da je živio pod kirijom. Kazao je da je tačno da je počeo izgradnju objekta u B., tj. u Z., i to bez pribavljene građevinske dozvole, jer je vidio da svi drugi grade pa je i on htio da napravi krov nad glavom, s obzirom da je ranije živio kao podstanar. Znao je da je za građenje neophodno pribaviti građevinsku dozvolu, međutim, na ovom području još uvijek nema DUP-a, tako da nije mogao da pribavi građevinsku dozvolu, a što su mu i rekli u Opštini B. , kada je otišao da se raspita za postupak dobijanja građevinske dozvole. Međutim, ipak se odlučio da gradi, jer je vidio da svi drugi to rade. Na kraju je istakao da nije bio na licu mjesta kada je dolazila inspektorka B. i pojasnio da se ne sjeća tačno kada je započeo izgradnju, ali je to bilo negdje u aprilu ili maju ove godine i da je sazidao prizemlje i izlio AB ploču, a da, nakon što je inspektor dolazio, više ništa nije gradio.

U dokaznom postupku sud je proveo sledeće dokaze: pročitan je zapisnik o izvršenom inspekcijskom pregledu sačinjen od U. Z. i. P. O. i. Z. P. br. 0401/7-95-1/13 od 03.05.2013. godine i pročitano je rješenje sačinjeno od U. Z. I. P. O. i. Z. P. br. 0401/7-92/13 od 07.05.2013. godine.

U zapisniku o izvršenom inspekcijskom pregledu br. 0401/7-95-1/13 od 03.05.2013. godine, sačinjenom od U. za i. P. O. i. Z. P., navedeno je da je nadzor izvršen na objektu u izgradnji, u naselju A. B. , u B. . U trenutku kontrole su se izvodili radovi na izgradnji objekta spratnosti - prizemlje, a u smislu podizanja spoljašnjih zidova prvog sprata, šalovanja druge međuspratne ploče dimenzija cca 100 m2. Konstatovano je da za izgradnju navedenog objekta, subjekt nadzora - B. M. nema građevinsku dozvolu nadležnog sekretarijata Opštine Bar.

Rješenjem br. 0401/7-92/13 od 07.05.2013. godine, sačinjenom od U. Z. I. P. O. i. Z. P., naređeno je subjektu nadzora – B. M. , da poruši objekat u izgradnji – temeljnu ploču, dimenzija cca 100 m2, zidove prizemlja i AB ploču nad prizemljem, kao i započete spoljašnje zidove prvog sprata, izvedeno u grubim građevinskim radovima na kat. parceli br. 4.... i 4.... KO N. B. u B. , a rok za izvršenje navedenih upravnih radnji iznosi 5 (pet) dana.

Ocjenom izvedenih dokaza na nesumnjiv način je utvrđeno da je okrivljeni izvršio krivično djelo bliže opisano u izreci presude. Tokom postupka nesporno je utvrđeno da je okrivljeni B. M. kao investitor, započeo izgradnju prizemnog stambenog objekta u površini 100 m2, na kat. parceli br. 4... i 4... KO N. B. u B. , na način što je sazidao prizemlje i izlio AB ploču nad istim, bez prethodno pribavljene građevinske dozvole, protivno odredbama čl. 69 Zakona o uređenju prostora i izgradnji objekata ("Sl. list CG" br. 51/08). Okrivljeni je u cjelosti priznao izvršenje krivičnog djela navodeći da je započeo izgradnju objekta, odnosno da je sazidao prizemlje i izlio AB ploču bez potrebne građevinske dozvole. Znao je da je za građenje neophodno pribaviti građevinsku dozvolu, pojašnjavajući da je otišao u Opštinu B. da se raspita za postupak dobijanja građevinske dozvole, ali da, s obzirom da taj potez nije obuhvaćen DUP-om, dozvolu nije mogao dobiti. Međutim, i pored te činjenice, on je nastavio sa izgradnjom navedenog objekta. Takođe i iz ostalih provedenih dokaza, posebno iz zapisnika o inspekcijskom nadzoru, nesumnjivo je utvrđeno da je okrivljeni izvršio krivično djelo koje mu je stavljeno na teret, odnosno u cjelosti su potvrđeni navodi optužnog akta. Prema tome, nesporno je da okrivljeni nije imao dozvolu za građenje, a da je započeo izgradnju prizemnog objekta zidanjem prizemlja i izlivanjem AB ploče. Konkretnom prilikom, preduzimajući radnje iz izreke presude, okrivljeni je postupao suprotno čl. 69 Zakona o uređenju prostora i izgradnji objekta, kojim je propisano da se objekat može graditi na osnovu građevinske dozvole i tehničke dokumentacije. Pravno kvalifikujući utvrđeno činjenično stanje sud je našao da su se u radnjama okrivljenog stekli svi bitni elementi bića krivičnog djela građenje objekta bez građevinske dozvole iz čl. 326a Krivičnog zakonika. Okrivljeni je krivično djelo izvršio sa umišljajem bio je svjestan da je započeo građenje objekta bez prethodno pribavljene građevinske dozvole, odnosno bio je svjestan svog djela i htio njegovo izvršenje.

Sud je donio rješenje da se neće saslušavati svjedok B. N. i da se neće pribavljati izvod iz KE za okrivljenog, sa razloga što bi to vodilo nepotrebnom odugovlačenju postupka, obzirom da je na osnovu priznanja okrivljenog i svih drugih provedenih dokaza nesporno utvrđeno da je okrivljeni učinio krivično djelo koje mu je stavljeno na teret.

Odlučujući se za krivičnu sankciju, sud je na strani okrivljenog cijenio sve olakšavajuće i otežavajuće okolnosti iz čl. 42 Krivičnog zakonika Crne Gore. Od olakšavajućih okolnosti sud je na strani okrivljenog cijenio njegove lične i porodične prilike, s obzirom da je oženjen i da je otac dvoje djece, kao i pobude iz kojih je krivično djelo učinjeno, sa razloga što je okrivljeni htio da napravi, za sebe i svoju porodicu, sopsteni krov nad glavom, jer je prethodno živio kao podstanar. Otežavajućih okolnosti na strani okrivljenog nije bilo. Sud je okrivljenom izrekao uslovnu osudu kojom mu je utvrdio kaznu zatvora u trajanju od 6 (šest) mjeseci i istovremeno odredio da se kazna neće izvršiti ukoliko okrivljeni u roku od 2 (dvije) godine ne izvrši novo krivično djelo. Imajući u vidu navedene olakšavajuće okolnosti, a u nedostatku otežavajućih, ocijenjeno je da prema okrivljenom nije potrebno izricanje efektivne kazne zatvora, da će se izricanjem uslovne osude prema okrivljenom u potpunosti postići svrha izricanja uslovne osude i na taj način dovoljno uticati da ubuduće ne čini krivična djela.

Odluku o troškovima krivičnog postupka sud je zasnovao na odredbi čl. 229 st. 1 ZKP-a, u ukupnom iznosu od 30 €. Dosuđeni iznos se odnosi na troškove za rad suda koji su određeni prema trajanju i složenosti krivičnog postupka i imovinskim prilikama okrivljenog.

Sa izloženog odlučeno je kao u izreci presude.

OSNOVNI SUD U BARU

Dana 17.09.2013. godine
ZAPISNIČAR S U D I J A,
Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici u roku od 8 dana od dana prijema pismenog otpravka. Žalba se predaje ovom sudu u dva primjerka.

DNA:

1 x spisi,
1 x ODT u Baru,
1 x okrivljenom.