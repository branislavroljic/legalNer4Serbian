K.br.16/17
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog D.D., koga brani M. S., advokat iz P., zbog krivičnog djela teška djela protiv bezbjednosti javnog saobraćaja iz čl.348 st.1 u vezi iz čl.339 st.1 Krivičnog zakonika Crne Gore, odlučujući po optužnici Osnovnog državnog tužilaštva u Podgorici Kt.br.1067/16 od 26.12.2016. godine, koju je na ročištu povodom odlučivanja o sporazumu o priznanju krivice zastupala R. V., tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 24.04.2017. godine, donio je

P R E S U D U
Okrivljeni D.D., JMBG ...., od oca V. i majke R., rođene L., rođen.... godine u P., sa prebivalištem u D., na adresi D. Ć. b.b., državljanin Crne Gore, razumije crnogorski jezik, njegov jezik je crnogorski, pismen, završio VSS, po zanimanju advokat, neoženjen, bez djece, neosuđivan.

Kriv je

Što je:

Dana 26. oktobra 2014. godine oko 02,30 časova na magistralnom putu M-18 Danilovgrad - Podgorica, ne pridržavajući se saobraćajnih propisa iz čl.29 st.1, čl.37 st.1 tač.3 i čl.182 st.2 Zakona o bezbjednosti saobraćaja na putevima, ugrozio saobraćaj i doveo u opasnost život i tijelo ljudi, na način što je upravljao putničkim motornim vozilom marke "VW Golf" registarskih oznaka ... iz pravca Podgorice u pravcu Danilovgrada, pod dejstvom alkohola, u pripitom stanju pri koncentraciji od najmanje 1,00 promila apsolutnog alkohola u krvi, brzinom od oko 90,00 km/h u zoni ograničenja brzine do 80,00 km/h, koja je dozvoljena na putu van naselja, na ostalim putevima, pri čemu se vozilom nije kretao desnom stranom kolovoza, već je prešao na lijevu stranu namijenjenu za kretanje vozila iz suprotnog smjera, usljed čega je udario u putničko motorno vozilo marke "Opel Vectra" registarskih oznaka ... kojim je iz suprotnog smjera upravljao oštećeni G.R., kojom prilikom je oštećeni zadobio tešku tjelesnu povredu u vidu zaloma pete kosti donožja lijevog stopala, pri čemu je okrivljeni bio svjestan da takvom nepropisnom vožnjom može ugroziti javni saobraćaj i dovesti u opasnost život i tijelo ljudi, pa je na to i pristao, dok je u odnosu na težu posljedicu - tešku tjelesnu povredu kod oštećenog G.R.a, postupao sa svjesnim nehatom, jer je bio svjestan da svojom radnjom može učiniti djelo, ali je olako držao da do toga neće doći,
- čime je izvršio krivično djelo teška djela protiv bezbjednosti javnog saobraćaja iz čl.348 st.1 u vezi iz čl.339 st.1 Krivičnog zakonika Crne Gore.

Pa sud okrivljenom primjenom citiranih zakonskih propisa, te čl. 4, 5, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti ako okrivljeni za vrijeme od 2 (dvije) godine od dana pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka uplati u korist budžeta Crne Gore novčani iznos od 275,00 €, kao i da po osnovu sudskog paušala uplati u korist budžeta Crne Gore novčani iznos od 50,00 €, a sve prednje u roku od 15 dana po pravosnažnosti presude.

O b r a z l o ž e nj e
Optužnicom Osnovnog državnog tužilaštva u Podgorici Kt.br.1067/16 od 26.12.2016. godine, okrivljenom D.D. stavljeno je na teret da je izvršio krivično djelo teška djela protiv bezbjednosti javnog saobraćaja iz čl.348 st.1 u vezi čl.339 st.1 Krivičnog zakonika Crne Gore.

Dana 04.04.2017. godine, uz dopis Osnovnog državnog tužilaštva u Podgorici Kt.br.1607/16 od 03.04.2017. godine, Osnovnom sudu u Danilovgradu dostavljen je zapisnik o saslušanju okrivljenog D.D., zapisnik o pregovaranju ODT-a u Podgorici i okrivljenog D.D. Kt.br.1067/16 od 03.04.2017. godine i sporazum o priznanju krivice okrivljenog Kt.br.1067/16 od 03.04.2017. godine.

Na ročištu za razmatranje sporazuma o priznanju krivice održanom dana 07.04.2017. godine, sud je pročitao dokaze predložene optužnicom i to: iskaz svjedoka-oštećenog G.R.a sa zapisnika o saslušanju svjedoka Ktr.br.1519/14 od 13.06.2016. godine, sačinjen pred Osnovnim državnim tužilaštvom u Podgorici; iskaz svjedoka K.V. sa zapisnika o saslušanju svjedoka Ktr.br.1519/14 od 27.03.2015. godine, sačinjen pred Osnovnim državnim tužilaštvom u Podgorici; zapisnik o uviđaju saobraćajne nezgode Uprave policije OB Danilovgrad br.103/2014 od 31.10.2014. godine; izvršio uvid u skicu lica mjesta predmetne saobraćajne nezgode; pročitao izvještaj KC CG o analizi alkohola kod D.D. br.1145 od 31.10.2014. godine; izvršio uvid u medicinsku dokumentaciju na ime oštećenog G.R.a: uvjerenje KC CG Urgentni centar br.03/01-21028/2 od 08.12.2014. godine, izvještaj ljekara specijaliste KC CG, br.protokola 22268 od 26.10.2014. godine i izvještaj ljekara specijaliste KC CG, br.protokola 10494 od 26.10.2014. godine; na saglasan predlog stranaka pročitao nalaz i mišljenje vještaka medicinske struke, specijaliste za sudsku medicinu Dr. R.N. od 30.01.2015. godine; na saglasan predlog stranaka pročitao dopunski nalaz i mišljenje vještaka medicinske struke, specijaliste za sudsku medicinu Dr. R.N. od 12.08.2016. godine; na saglasan predlog stranaka pročitao nalaz i mišljenje vještaka saobraćajne struke Č.G. od 21.03.2016. godine; izvod iz registra kaznenih evidencija Ministarstva pravde Crne Gore KE br.26/17 od 22.02.2017. godine, na ime D.D.; pročitao zapisnik o saslušanju okrivljenog D.D. Kt.br.1067/16 od 03.04.2017. godine, sačinjen pred ODT-om u Podgorici (na glavnom pretresu okrivljeni i zastupnik optužbe su ispravili štamparsku grešku na navedenom zapisniku, na način što je umjesto registarskih oznaka "..." trebalo da stoji "..."); zapisnik o pregovaranju Kt.br.1067/16 od 03.04.2017. godine, sačinjen između Osnovnog državnog tužilaštva u Podgorici, okrivljenog D.D. i branioca okrivljenog, advokata M. S. i sporazum o priznanju krivice Kt.br.1067/16 od 03.04.2017. godine, zaključen između državne tužiteljke J. P., okrivljenog D.D. i branioca okrivljenog, advokata M. S..

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog D.D. i da je okrivljeni u vrijeme i na način opisan u izreci ove presude učinio krivično djelo teška djela protiv bezbjednosti javnog saobraćaja iz čl.348 st.1 u vezi čl.339 st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, da ranije nije osuđivan, kao i da se oštećeni G.R. nije pridružio krivičnom gonjenju protiv okrivljenog, što su olakšavajuće okolnosti na njegovoj strani, dok otežavajućih okolnosti na strani okrivljenog nije bilo, pa sud nalazi da će se u konkretnom slučaju izrečenom uslovnom osudom, kojom je okrivljenom D.D. utvrđena kazna zatvora u trajanju od 6 (šest) mjeseci, sa rokom provjeravanja u trajanju od 2 (dvije) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka u korist budžeta Crne Gore uplati novčani iznos od 275,00 €, koji iznos se odnosi na ime izrade nalaza i mišljenja vještaka saobraćajne Č.G. od 21.03.2016. godine u iznosu od 82,50 €, za izradu nalaza i mišljenja vještaka saobraćajne struke Savićević Darka od 17.06.2015. godine u iznosu od 82,50 €, za izradu nalaza i mišljenja vještaka medicinske struke Dr. R.N. od 30.01.2015. godine u iznosu od 60,50 € i za izradu dopune nalaza i mišljenja vještaka medicinske struke Dr. R.N. od 12.08.2016. godine u iznosu od 49,50 €. Takođe je obavezan ovaj okrivljeni da po osnovu sudskog paušala uplati i novčani iznos od 50,00 €, koji iznos je odmjeren srazmjerno trajanju, složenosti ovog postupka i imovnom stanju okrivljenog. Navedene novčane iznose okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Na osnovu izloženog, a u smislu odredbe čl.303 st.1 ZKP-a, odlučeno je kao u izreci presude.

ZAPISNIČARKA SUTKINJA
Ana Ivanović, s.r. Sonja Keković, s.r.

PRAVNA POUKA: Protiv ove presude dozvoljena je žalba Višem sudu u Podgorici, preko ovog suda u roku od 15 dana od dana prijema pismenog otpravka iste, samo u slučaju kada presuda nije u skladu sa zaključenim sporazumom.

DOSTAVITI:

- ODT Podgorica
- Oštećenom G.R.u
- Punomoćniku oštećenog, advokatu B. S.

- Okrivljenom D.D.

- Braniocu okrivljenog, advokatu M. S.