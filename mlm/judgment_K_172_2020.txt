K.br. 172/20
U IME CRNE GORE
OSNOVNI SUD U BARU, sudija Tamara Spasojević, sa zapisničarom Anom Stanišić u krivičnom predmetu okrivljenog T. M. , zbog krivičnog djela falsifikovanje isprave iz čl. 412 st. 1 Krivičnog zakonika Crne Gore, po optužnom predlogu Osnovnog državnog tužilaštva u Baru, Kt.br.343/20 od 30.06.2020.godine, nakon održanog glavnog, javnog pretresa u prisustvu zastupnika optužbe savjetnika Osnovnog državnog tužilaštva u Baru Predraga Đikanovića i okrivljenog, dana 28.07.2020.godine, donio je i istog dana javno objavio

P R E S U D U
Okrivljeni
T. M. JMBG .... , od oca V. i majke M., rođene Dž., rođen .... .godine u P., sa prebivalištem u B., ... , bez djece, srednjeg imovnog stanja, neosuđivan.

KRIV JE
Zato što je:

Dana 25.04.2020.godine u 21,35 časova u mjestu Haj Nehaj, svjestan svog djela čije je izvršenje htio i znajući da je njegovo djelo zabranjeno, upotrijebio kao pravu neistinitu ispravu - potvrdu broj 1/25-03-20 od 25.03.2020.godine izdatu od DOO "N. " iz B. o potrebi kretanja zaposlenog zbog nesmetanog obavljanja procesa rada, u kojoj ispravi su unijeti neistiniti podaci, da je optuženi T. M. zaposlen u DOO "N. " iz B. , te da mu se potvrda izdaje zbog nesmetanog obavljanja procesa rada i nesmetanog međugradskog kretanja, na međugradskoj relaciji B. - Podgorica - B. , budući da je tada na snazi bila naredba za preduzimanje privremenih mjera za sprječavanje unošenja u zemlju, suzbijanje i sprječavanje novog korona virusa ("Sl. list br. 22/20" od 22.04.2020.godine) na način što je navedenu neistinitu ispravu upotrijebio - prezentovao prilikom kontrole od strane službenika Uprave policije - CB Bar.

- čime je počinio krivično djelo - falsifikovanje isprave iz čl. 412 st. 1 Krivičnog zakonika Crne Gore.

Pa mu sud primjenom članova 4, 5, 13, 15, 32, 36, 42, 52, 53 i 54 Krivičnog Zakonika Crne Gore i čl. 226, 229 i 374 Zakonika o krivičnom postupku, i z r i č e
USLOVNU OSUDU

Kojom mu utvrđuje kaznu zatvora u trajanju od 30 (trideset) dana, i istovremeno određuje da se kazna neće izvršiti ukoliko okrivljeni u roku od 1 (jedne) godine od dana pravosnažnosti presude ne izvrši novo krivično djelo.

Okrivljeni je dužan da plati ovom sudu troškove krivičnog postupka u iznosu od 30,00 eura na ime sudskog paušala, u roku od 15 dana od pravosnažnosti presude, pod prijetnjom prinudnog izvršenja.

O b r a z l o ž e n j e
Optužnim predlogom Osnovnog državnog tužioca u Baru Kt.br.343/20 od 30.06.2020.godine, stavljeno je na teret okrivljenom Trubarac Marku izvršenje krivičnog djela falsifikovanje isprave iz čl. 412 st. 1 Krivičnog zakonika Crne Gore bliže opisanog u izreci presude.

Okrivljeni je u svojoj odbrani u prethodnom postupku naveo da priznaje krivično djelo koje mu se stavlja na teret, navodeći da on nije zaposlen u preduzeću "N. " DOO B. kako je to glasilo u potvrdi koju je predao dana 25.04.2020.godine, prilikom kontrole od strane službenika Uprave policije. Njegov drug P. R. je zaposlen u firmi "N. " DOO B. i trebali su da idu za Podgoricu i onda mu je P. kod njega u firmi odštampao jednu potvrdu na njegovo ime, za kretanje između opština i stavio pečat firme. Tog dana su išli do Podgorice,a pri povratku iz Podorice, nakon tunela "Sozina", zaustavila ih je patrola policije, kojoj su na njihovo traženje predali potvrde o kretanju između opština. Kaje se što je sve ovo uradio, u trenutku nije razmišljao o posledicama svog djela i neće se više ponoviti.

U dokaznom postupku sud je pročitao službenu zabilješku Uprave policije CB Bar od 25.04.2020.godine, izvod iz registra kaznenih evidencija Ministarstva pravde izdat na ime okrivljenog KE 229/2020 od 06.07.2020.godine, pribavljen putem PRIS-a i kopiju Potvrde DOO "N. " br. 1/25-03-20 od 25.03.2020.godine.

Iz službene zabilješke Uprave policije CB Bar od 25.04.2020.godine, utvrđeno je da je ista sačinjena od strane policijskih službenika D. A. I Ć. D. i da je u istoj konstatovano da su se dana 25.04.2020.godine u 21,35 časova nalazili u mjestu Haj Nehaj i iz pravca Bara vršili su kontrolu PMV "Mercedes E 250" reg. oznaka BD .... , kojim je upravljao R. P. , a u vozilu je bio i T. M. . Isti su se kretali sa vozilom iz pravca Bara u pravcu Petrovca. Kontrolom u Haj Nehaj ustanovili su da vozač i suvozač koji su posjedovali potvrde za međugradsku relaciju za R. P. navedena je međugradska relacija Podgorica-Budva -Podgorica broj potvrde 1/25-03-20, a za T. M. navedena je međugradska relacija Budva -Podgorica-Budva broj potvrde 1/25-03-20 u kojima nije navedena relacija Opština Bar, a navedene potvrde su zavedene pod istim brojem protivno odluci Vlade Crne Gore o Naredbi protiv suzbijanja i sprječavanja prenošenja virusa Covid -19. Lica su dovedena u službene prostorije CB Bar.

Iz izvoda iz registra kaznenih evidencija Ministarstva pravde izdat na ime okrivljenog KE 229/2020 od 06.07.2020.godine, pribavljen putem PRIS-a, utvrđeno je da isti nije osuđivan.

Iz kopije Potvrde DOO "N. " br. 1/25-03-20 od 25.03.2020.godine, utvrđeno je da je ista izdata od strane DOO "N. " zaposlenom T. M. koji obavlja poslove prodavca, o potrebi kretanja na međugradskoj relaciji Budva -Podgorica- Budva, zbog nesmetanog obavljanja procesa rada u vremenu od 07,00 časova do 23,00 časova, u periodu od 25.04.2020.godine do 29.04.2020.godine.

Ocjenom dokaza na glavnom pretresu, svakog pojedinačno i u međusobnoj povezanosti nesumnjivo je utvrđeno da je okrivljeni T. M. izvršio krivično djelo falsifikovanje isprave iz čl. 412 st. 1 Krivičnog zakonika Crne Gore, koje mu se stavlja na teret.

Okrivljeni T. M. je u svojoj odbrani priznao izvršenje krivičnog djela i naveo da on nije zaposlen u preduzeću "N. " DOO B. kako je to glasilo u potvrdi koju je predao dana 25.04.2020.godine prilikom kontrole od strane službenika Uprave policije, te da je njegov drug P. R. zaposlen u firmi "N. " DOO B. i da je on odštampao navedenu potvrdu. Kritičnog dana su išli do Podgorice,a pri povratku iz Podorice, nakon tunela "Sozina", zaustavila ih je patrola policije, kojoj su na njihovo traženje predali potvrde o kretanju između opština. Priznanje okrivljenog sud je cijenio kao jasno i potpuno a isto je u cjelosti potvrđeno sadržajem Potvrde DOO "N. " br. 1/25-03-20 od 25.03.2020.godine iz koje je utvrđeno da je ista izdata od strane DOO "N. " okrivljenom T. M. , u istoj je navedeno da okrivljeni u toj firmi obavlja poslove prodavca i da se ista odnosi na potrebu kretanja na međugradskoj relaciji Budva -Podgorica-Budva , zbog nesmetanog obavljanja procesa rada u vremenu od 07,00 časova do 23,00 časova, u periodu od 25.04.2020.godine do 29.04.2020.godine.

Da je okrivljeni kritičnom prilikom navedenu potvrdu pokazao prilikom kontrole ovlašćenim policijskim službenicima Centra bezbjednosti Bar proizilazi osim iz priznanja okrivljenog i iz službene zabilješke Uprave policije CB B od 25.04.2020.godine.

Utvrđeno je da je okrivljeni krivično djelo učinio sa direktnim umišljajem, jer je bio svjestan da posjeduje neistinitu ispravu – potvrdu za međugradsko putovanje, a utvrđena je i njegova namjera da tu ispravu upotrijebi kao pravu, jer je istu predao ovlašćenim policijskim službenicima prilikom kontrole u saobraćaju.

Odlučujući se za krivičnu sankciju prema okrivljenom sud je cijenio sve olakšavajuće i otežavajuće okolnosti iz čl. 42 Krivičnog zakonika Crne Gore. Od olakšavajućih okolnosti sud je cijenio lične prilike okrivljenog jer se radi o osobi mlađe životne dobi, njegov raniji život jer je neosuđivan i priznanje krivičnog djela čime je olakšao vođenje krivičnog postupka. Otežavajućih okolnosti na strani okrivljenog nije bilo. Imajući u vidu kvalitet olakšavajućih okolnosti, a u nedostatku otežavajućih okolnosti, sud je ocijenio da prema okrivljenom nije potrebno izricanje efektivne kazne zatvora, već da će se i izricanjem uslovne osude u potpunosti ostvariti svrha izricanja ove krivične sankcije iz čl.52 Krivičnog zakonika Crne Gore u okviru opšte svrhe izricanja krivičnih sankcija iz čl.4 st.2 Krivičnog zakonika Crne Gore.

Odluka o troškovima zasniva se na odredbi čl.226 ZKP-a, u iznosu od 30,00 eura, a koji se odnose na troškove za rad suda, koji su određeni prema trajanju, složenosti krivičnog postupka i imovinskim prilikama okrivljenog, u roku od 15 dana od dana pravosnažnosti, pod prijetnjom izvršenja, dok će se o troškovima branioca po službenoj dužnosti advokata I. Č. odlučiti posebnim rješenjem.

Na osnovu izloženog odlučeno je kao u izreci presude.

OSNOVNI SUD U BARU

Dana 28.07.2020.godine
ZAPISNIČAR, S U D I J A,
Ana Stanišić Tamara Spasojević
PRAVNA POUKA: Protiv ove presude može se izjaviti žalba Višem sudu u Podgorici u roku od 8 dana od dana prijema pismenog otpravka, preko ovog suda u dva primjerka.

DNA:

- 1 x ODT,
- 1 x okrivljenom
- u spise.