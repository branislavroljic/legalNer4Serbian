K br. 39/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv optuženog N. R., zbog krivičnog djela teška krađa iz čl. 240 st. 1 tač. 1 u vezi čl. 23 st. 2 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 28.05.2020. godine donio je
P R E S U D U
Optuženi:

N. R., JMB xxxxxxxxxxxxx, od oca B.i majke R., rođene D., rođen xx.xx.20xx. godine u Podgorici, sa prebivalištem u Podgorici, državljanin Crne Gore, razumije crnogorski jezik, koji je i njegov jezik, konobar, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se vodi postupak za drugo krivično djelo.

Kriv je

Što je:

Dana 11. jula 2019. godine, oko 03,00 časova, u maloprodajnom objektu "Idea" vlasništvo oštećenog privrednog društva za trgovinu i usluge "Mercator CG" DOO Podgorica, u Ulici Nikšićki put bb, u naselju Donja Gorica, u Podgorici, svjestan svog djela, čije je izvršenje htio i znajući da je isto zabranjeno, obijanjem, zajedno i po prethodnom dogovoru sa mldb. L. K., oduzeo tuđe pokretne stvari u namjeri da njihovim prisvajanjem sebi pribavi protivpravnu imovinsku korist, u vrijednosti preko 150,00 €, na način što je podesnim sredstvom - pajserom mldb. K. L. odvalio klizna ulazna vrata objekta, nakon čega su zajedno ušli i isti, a potom iz rashladne vitrine oduzeli i prisvojili neutvrđenu količinu suhomesnatih proizvoda i sireva, koje je mldb. K. L. dodavao okrivljenom R., koji ih je potom stavljao u torbu, koju je K. donio sa sobom, da bi potom pošli do naplatnog pulta gdje je smještena registar kasa, izvršili premetačinu, u namjeri da oduzmu sve vrijednije stvari koje bi pronašli, nakon čega je okrivljeni R. N. iz naplatnog pulta za drugom registar kasom, oduzeo 7 paklica cigareta "Marlboro advance XL plavi", vrijednosti 22,40 €, a zatim je zajedno sa mldb. K. L. upotrebom fizičke snage, pri čemu je mldb. K. L. koristio i pajser, iščupao metalni uložak kase, namjenjen za smještaj novca, u kojem se nalazilo 18 komada "Prepaid paket 10. eur tourist", vrijednosti 180,00 €, 10 komada "Paket pripaid Telenor 10", vrijednosti 100,00 €, 20 komada "Prepaid tourist summer paket 2018", vrijednosti 100,00 €, 15 komada "Telenor prepaid 2017", vrijednosti 75,00 €, 11 komada vaučera 5,00 eura "T mobile", vrijednosti 55,00 €, 7 komada vaučera "Turistički paket 4G", vrijednosti 35,00 €, 5 komada "Telekom pripaid 2017", vrijednosti 25,00 €, 1 "Pripaid paket Telenor 15", vrijednosti 15,00 € i 5 komada vaučera "2 E M tel", vrijednosti 10,00 €, nakon čega su sa oduzetim stvarima napustili označeni objekat pribavljajući sebi na taj način protivpravnu imovinsku korist u ukupnom iznosu od 617,40 €,
- čime je kao saizvršilac izvršio krivično djelo teška krađa iz čl. 240 st. 1 tač. 1 u vezi čl. 23 st. 2 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 1 (jedne) godine i istovremeno određuje da se ona neće izvršiti, ako optuženi u roku od 3 (tri) godine po pravosnažnosti presude ne učini novo krivično djelo.

Obavezuje se optuženi da oštećenom privrednom društvu "Mercator CG", na ime imovinskopravnog zahtjeva, isplati iznos od 617,40 eura, u roku od 3 (tri) mjeseca pod prijetnjom izvršenja, dok se oštećeno privredno društvo "Mercator CG" se radi ostvarivanja preostalog dijela imovinskopravnog zahtjeva upućuje na parnicu.

Obavezuje se optuženi da plati po osnovu troškova krivičnog postupka iznos od 90,50 eura, a sve prednje u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Optuženom N. R. je optužnicom Osnovnog državnog tužilaštva Podgorica Kt. br. 911/19 od 26.12.2019. godine stavljeno na teret da je kao saizvršilac izvršio krivično djelo teška krađa iz čl. 240 st. 1 tač. 1 u vezi čl. 23 st. 2 Krivičnog zakonika Crne Gore.

Nakon podizanja optužnice sudu, državna tužiteljka, optuženi i njegov branilac su zaključili sporazum o priznanju krivice dana 25.05.2020. godine.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici optuženog, te da je optuženi N. R. u vrijeme, mjesto i na način opisan u izreci ove presude kao saizvršilac učinio krivično djelo teška krađa iz čl. 240 st. 1 tač. 1 u vezi čl. 23 st. 2 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa vrstom krivične sankcije prihvatljiv, jer je isti u skladu sa interesima pravičnosti, a krivična sankcija odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani optuženog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno loše imovno stanje, njegov raniji život, odnosno neosuđivanost, njegovo držanje poslije učinjenog krivičnog djela i s tim u vezi njegovo priznanje i izraženo kajanje, kojim je znatno doprinio bržem i efikasnijem vođenju krivičnog ostupka, pa u odsustvu otežavajućih okolnosti navedene olakšavajuće okolnosti i po nalaženju ovog suda opravdavaju izricanje uslovne osude. Po nalaženju suda prema optuženom nije nužno radi krivično pravne zaštite primjeniti kaznu, jer se ne radi o licu koje se tokom ranijeg života bavilo kriminalom, pa se iz tog razloga može očekivati da će upozorenje uz prijetnju kaznom zatvora, kao i uslovljavanje kazne obavezom optuženog da po pravosnažnosti presude oštećenom preduzeću naknadi štetu koju je prouzrokovao krivičnim djelom, dovoljno uticati na istog da više ne vrši krivična djela, pa iz tog razloga sporazum stranaka u pogledu krivične sankcije odgovara interesima pravičnosti, a uslovna osuda koja je izrečena optuženom odgovara svrsi izricanja krivičnih sankcija u smislu čl. 4 st. 2 Krivičnog zakonika Crne Gore.

Optuženi je obavezan da plati troškove krivičnog postupka u iznosu od 90,50 eura. Iznos od 60,50 eura odnosi se na ime troškova vještačenja po vještaku komericjalne struke Nemanje Dragovića, a iznos od 30,00 eura na ime paušala kao dijela troškova krivičnog postupka, koji je određen prema trajanju i složenosti postupka i imovnom stanju optuženog.

Shodno čl. 239 st. 2 Zakonika o krivičnom postupku optuženi je obavezan da oštećenom privrednom društvu na ime imovinskopravnog zahtjeva isplati iznos od 617,40 eura, dok je oštećeno privredno društvo upućeno da preostali dio imovinskopravnog zahtjeva može ostvarivati u parničnom postupku, jer činjenice utvrđene u krivičnom postupku nisu pružale pouzdan osnov za potpuno presuđenje, a njihovo utvrđivanje bi vodilo znatnom odugovlačenju postupka.

Shodno iznijetim razlozima, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 28.05.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja