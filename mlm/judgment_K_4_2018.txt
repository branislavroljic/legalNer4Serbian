K. br. 4/18
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće samostalnog referenta zapisničara Draginje Bošković, rješavajući po optužnom predlogu Osnovnog državnog tužilaštva u Bijelom Polju, Kt. br. 347/17 od 28.12.2017.godine, podnijetom protiv okrivljenog M.Z.iz B. P., zbog krivičnog djela oduzimanje tuđe stvari iz čl. 247 st.1 Krivičnog zakonika Crne Gore, nakon održanog glavnog i javnog pretresa, u prisustvu državnog tužioca u Osnovnom državnom tužilaštvu u Bijelom Polju Vladana Đalovića, okrivljenog M.Z.i njegovog branioca V.Č., a u odsustvu predstavnika oštećene E.B.P., dana 03. 05. 2018.godine, donio je i objavio,

P R E S U D U
Okrivljeni M.Z., JMBG-..., od oca B. i majke K., rođene J., rođen . ... godine u B.P., sa prebivalištem u mjestu Z., opština B. P., završio SSS, oženjen, otac četvoro djece, srednjeg imovnog stanja, neosuđivan,
-na osnovu čl. 373 st. 1 tačka 2 Zakonika o krivičnom postupku Crne Gore
OSLOBAĐA SE OD OPTUŽBE
-Kojom je predstavljeno da je:

-U periodu od 20. 09. 2017. do 11. 10. 2017. godine, u mjestu Z., opština Bijelo Polje, sposoban da shvati značaj svoga djela i upravlja svojim postupcima i svjestan zabranjenosti svog djela čije je izvršenje htio, bez namjere da sebi pribavi imovinsku korist, protivpravno oduzeo tuđu pokretnu stvar - električnu energiju, vlasništvo oštećenog C.E.S.a - R..B.P., na način što je vraćanjem visokonaponskih osigurača na STS, svoj poslovni objekat priključio na distributivni sistem, bez prethodno pribavljene saglasnosti operatora distributivnog sistema, iako je, dana 20. 09. 2017. godine, isključen sa elektro mreže,
-čime bi izvršio krivično djelo oduzimanje tuđe stvari iz čl. 247 st. 1 Krivičnog zakonika Crne Gore,
- jer nije dokazano da je izvršio krivično djelo za koje je optužen.

Troškovi krivičnog postupka padaju na teret Budžeta, a o istima će biti odlučeno posebnim rješenjem, shodno čl.230 ZKP-a CG.

Radi ostvarivanja imovinsko – pravnog zahtjeva, oštećena EPCG se upućuju na parnični postupak, shodno čl. 239 ZKP-a CG.

O b r a z l o ž e nj e
Optužnim predlogom Osnovnog državnog tužilaštva u Bijelom Polju, Kt. br. 347/17 od 28.12.2017. godine, optuženi M.Z. iz Z.a, opština Bijelo Polje, optužen je da je izvršio krivično djelo oduzimanje tuđe stvari iz čl. 247 st. 1 Krivičnog zakonika Crne Gore.

Glavni pretres je održan i zaključen u prisustvu državnog tužioca u Osnovnom državnom tužilaštvu u Bijelom Polju Vladana Đalovića, okrivljenog M.Z.i njegovog branioca V.Č., a u odsustvu predstavnika oštećene E.B.P..

Državni tužilac u ODT-u Vladan Đalović u završnoj riječi je naveo, da dokazima koji su izvedeni tokom postupka utvrđeno je da je okrivljeni učinio krivično djelo koje mu je stavljeno na teret, a što proizilazi iz pisanih dokaza, zapisnika o kontroli kod potrošača i to zapisnika u kome je konstatovano da je potrošač isključen sa elektro mreže i prilikom kontrole, i to prve naredne, utvrđeno da se potrošač priključio na elektro mrežu, kao i iskaza svjedoka radnika E., kao i drugih dokaza koji su izvedeni pred sudom. Okrivljeni je svakako mogao, ukoliko je smatrao da mu je električna energija nezakonito isključena, i u tom dijelu mogao tražiti sudsku zaštitu podnošenjem tužbe sa predlogom za donošenje hitne privremene mjere radi nastavka isporuke električne energije, a ne da se samovlasno priključi na elektro mrežu. Dalje je naveo da čak i u dijelu koji se odnosi na prigovor okrivljenog, odnosno njegovog preduzeća, na rješenje o izvršenju Javnog izvršitelja, vezano za postojanje duga za utrošenu električnu energiju, predmetni prigovor je usvojen od strane Privrednog suda 01. 11. 2017. godine, a kontrola kod potrošača, kada je utvrđeno priključenje na elektro mrežu nakon isključenja, obavljena je 11. 10. 2017. godine, dakle, prije nego što je prigovor usvojen i formirani spisi parničnog predmeta pred Privrednim sudom. Imajući u vidu sve to predložio je sudu da okrivljenog oglasi krivim i osudi po zakonu. Dodao je i to da imajući u vidu da je i od ranije bila na snazi opomena pred isključenje i postupak koji se odnosi na obustavu električne energije, što nije sporio ni sam okrivljeni i da je bilo više pokušaja obustave električne energije kod ovog potrošača i u najvećem broju slučajeva, potrošač nije dozvoljavao isključenje u periodima i pri pokušajima od ranije, odnosno prije predmetnog isključenja.

Branilac okrivljenog u završnoj riječi je izjavio da s obzirom da je iz činjeničnog opisa optuženja navedeno da je vlasnik oduzete tuđe pokretne stvari C.E.D.S., a da opomena izvoda otvorenih stavki kojim se zadužuje okrivljeni, odnosno njegova firma, glasni na E. CG, dakle, drugo privredno društvo, smatra da je u činjeničnom opisu bitni element pogrešno označen, a to je oštećeni. U svakom slučaju smatra da prije meritornog odlučivanja o ovoj pravnoj stvari, da bi optužnicu valjalo odbaciti, a iz razloga jer je podnijeta od strane neovlašćenog tužioca. Naime, shodno čl. 79 Zakona o privrednim društvima koji propisuje shodnu primjenu odredbi o akcionarskom društvu za društvo sa ograničenom odgovornošću, te s tim u vezi čl. 17 Zakona o privrednim društvima koji propisuje da je imovina društva odvojena od akcionara ili u ovom slučaju osnivača, a da je za predmetno krivično djelo propisano da ukoliko je oduzeta stvar u privatnoj svojini da se gonjenje preduzima po privatnoj tužbi, jasno je da je predmetni optužni akt podnesen od strane neovlašćenog tužioca, zbog čega isti valja odbaciti. Istakao je i to da shodno Zakonu o energetici isključenje nije moglo da se sprovede na zakonit način, jer opomena nije uručena u skladu sa navedenim zakonom, i to čl. 191, tako da se radi o nepostojanju protivpravnosti, a u vezi sa tim ističe i da ne postoji niti jedan od načina neovlašćenog korišćenja električne energije iz čl. 222 Zakona o energetici, što opet upućuje na nepostojanje protivpravnosti. Što se tiče zapisnika o kontroli mjernog mjesta istakao je da isti predstavlja ispravu u ovoj slučaju jednostranu, s obzirom da okrivljeni, niti predstavnik potrošača, nije potpisao predmetni zapisnik, niti je čak konstatovano zašto nije neko od njih pristupio. U vezi postupka pred Privrednim sudom P. br. 1424/17 istakao je da se isti smatra pokrenutim trenutkom podnošenja predloga za izvršenje, a to je 28. juna 2017. godine, a ne trenutkom izjavljivanja prigovora na rješenje o izvršenju, a ovo s obzirom da je preveden u parnični postupak, pa se predlog za izvršenje smatra tužbom. Imajući u vidu sve navedeno predložio je da sud odbaci optužnicu, a u suprotnom da okrivljenog oslobodi krivične odgovornosti.

Okrivljeni M.Z., u svojoj odbrani datoj u istražnom postupku, u bitnom je naveo da su neosnovani navodi iz krivične prijave da se priključio na elektro mrežu nakon što je isljučen od strane službenika E. u septembru mjesecu 2017.godine. Naime, on nije prisustvovao isključenju poslovnog objekta, obzirom da to ne bi dozvolio, te da službenici E. redovno dolaze radi isključenja zbog navodnog duga, za koji smatra da ne postoji. Dalje je naveo da problem sa E. datira još od 2002.godine, obzirom da je 2001.godine, zbog planirane izgradnje objekta, po dobijenoj elektro saglasnosti iz 2001.godine, izgradio trafostanicu, što je bio i uslov i zahtjev E., jer nije postojao drugi način za početak radova na izgradnji objekta i kasnijeg snabdijevanja tog objekta sa te trafostanice. Po dobijanju saglasnosti, iz svojih sredstava, uz pribavljanje svih potrebnih dozvola i saglasnosti, izgradio je trafostanicu i ta trafostanica je priključena na 10 KW dalekovod, i to od strane isporučioca električne energije, odnosno od strane E., a priključenje je urađeno 2002.godine. Ističe da je trafostanica na elektro mrežu priključena od strane isporučioca nakon što je istima predata kao osnovno sredstvo, i to je urađeno iz razloga, jer je kao zahtjev za priključenje od strane isporučioca navedeno da je potrebno da on kao vlasnik angažuje stručno lice ili Agenciju, radi održavanja, ili da je E. preda kao osnovno sredstvo. Dalje je naveo da je trafostanica priključena na 10 KW dalekovod, te da je navedeno da je to trafostanica sa mjerenjem na niskonaponskoj strani 0,4 KW, te da u periodu od 2002.godine, kada je priključena trafostanica do 30.09.2016.godine, obračun električne energije je izvršen u kategoriji ostala potrošnja 0,4 KW – potrošači kod kojih se snaga ne mjeri, a od oktobra 2006.godine, obračun je vršen po kategorije 0,4 KW- ostala potrošnja I-potrošač kod kojih se snaga mjeri. I jedan i drugi obračun je izvršen nezakonito, jer potrošač prema mjestu isporuke električne energije pripada kategoriji 10 KW. Ovakvim nezakonitom i nepravilnim obračunom, njemu je obračunata potrošnja električne energije u vrijednosti od oko 50.000,00€. Dalje je naveo da je prednje nepravilno i nezakonito utvrđeno je i od strane vještaka elektro struke R.G., koja je istakla u svom nalazu od 12.06.2017.godine. Upravo zbog ovih nepravilnosti, njemu se vodi postojanje duga za utrošenu električnu energiju, sa kojih razloga je i naveo da službenici E. skoro svakomjesečno dolaze radi isključenja, a što on ne dozvoljava, upravo iz razloga nezakonitog i nepravilnog duga. Navodi i to, da je on do prošlog mjeseca plaćao utrošak električne energije po kategoriji 10 KW kojoj kategoriji pripada, shodno Zakonu o energetici i Pravilniku o tarifama za električnu energiju. Takođe vođen je i postupak pred Privrednim sudom, vezano za sporni dug, te da mu od prošlog mjeseca ne dolazi račun, odnosno u računu se ne vrši dalji obračun potrošnje električne energije, već samo kamata na dug. Istakao je da ja nije ni upoznat da mu je struja isključena u septembru mjesecu, da nije prisustvovao toj kontroli, niti isključenju, a da je bio prisutan to svakako ne bi dozvolio, niti je samovoljno priključivao struju nakon tog isključenja, za koje on nije ni znao, tako da ga nije ni bilo. Prilikom dolazaka radnika E. u ranijem periodu zbog isključenja, zbog navodnog duga, on nije dozvoljavao isključenje na STS 10 KW trafostanici, jer je istu izgradio iz svojih sredstava i uz sve potrebne saglasnosti, već je tražio od radnik E. da isključe dovod sa dalekovoda na trafostanici, a to je pismeno tražio i o EE. i to od njih tražim i dalje.

Na glavnom pretresu je izjavio da negira izvršenje krivičnog djela stavljenog mu na teret, ponovivši odbranu datu u istražnom postupku. Dodao je i to da nije dobijao opomenu od E. u Bijelom Polju o namjeri da mu isključe struju za predmetni poslovni objekat, niti je bio prisutan kada su isključili eventualno struju za njegov objekat, s tim što niko u njegovom poslovnom objektu nije primijetio da su izvršili isključenje struje, niti su se radnici E. bilo kome javili kako imaju namjeru da isključe struju, niti su to učinili. Dakle, taj objekat je pod naponom, odnosno imaju struje u kontinuitetu. Tačno je da između njega i E. postoji spor, međutim, nikada njegov objekat nijesu isključili sa elektro mreže, niti im je on to dozvoljavao kada su dolazili, s tim što im ne spori da ga isključe na mjestu gdje su ga priključili na elektro mrežu.

U završnoj riječi okrivljeni je izjavio da prihvata završnu riječ svog branioca u cjelosti.

Radi utvrđjivanja odlučnih činjenica i donošenja pravilne i zakonite odluke, sud je izveo dokaze: saslušao svjedoke A.B., Z.K.a i S.M., pročitao zapisnik o kontroli mjernog mjesta broj 037102 od 20.09.2017.godine, pročitao zapisnik o kontroli mjernog mjesta E. Crne Gore broj 023479 od 11.10.2017.godine, izvršio uvid u uvjerenje iz kaznene evidencije na ime okrivljenog, pročitao upozorenje o obustavi snabdijevanja električnom energijom broj 50 -10/4991 od 23.06.2017.godine, izvršio uvid u dostavnicu uz koju je dostavljeno upozorenje od 23.06.2017.godine, pročitao izvod otvorenih stavki DOO »Z.« na dan 31.10.2016.godine, pročitao rješenje Privrednog suda, Ip.br.1367/17 od 01.11.2017.godine i pročitao zapisnik o glavnoj raspravi, P.br.1424/17 od 16.04.2018.godine.

Sud je cijenio iskaz svjedoka K.Z.a koji je u istražnom postupku naveo da je zaposlen u E. Bijelo Polje na poslovima elektromonter I. Dana 11.10.2017.godine sa kolegom B.A., vršio je obilazak i kontrolu ranije isključenih potrošača po nalogu E.B.P., kojom prilikom su vršili kontrolu potrošača Z. M.a u mjestu Z., odnosno kontrolu njegovog poslovnog objekta. Prilikom kontrole utvrdili su da u objektu ovog potrošača ima električne energije, iako je prethodno, dana 20.09.2017.godine, zbog duga za utrošenu električnu energiju, bio isključen na način što su na stubnoj trafostanici, na visokom naponu, skinuti visokonaponski osigurači, a koje isključenje su takođe obavili kolega B.A.i on. Prilikom kontrole od dana 11.10.2017.godine, konstatovali su da je potrošač vratio visokonaponske osigurače na trafostanici i na taj način se priključio na elektro mrežu. Prilikom isključenja od 20.09.2017.godine, oni su ušli u prostorije potrošača i tom prilikom u otvorenim prostorijama nijesu zatekli Z. M.a, nakon čega su isključili prostorije, dok je prilikom kontrole od 11.10.2017.godine, isti bio prisutan, nije dozvolio isključenje i odbio je da potpiše zapisnik. O činjenicama koje su tom prilikom zapazili sačinili su zapisnik o kontroli mjernog mjesta i isti po povratku sa terena predali nadležnima u E..

Na glavnom pretresu ponovio je iskaz dat u istražnom postupku, s tim što je pojasnio da je i ranije bio sa kolegama na lice mjesta radi postupanja po nalogu, odnosno isključenja potrošača tog privrednog subjekta, te da ne zna da li je ispoštovana procedura prilikom njihovog upućivanja za isključenje tog potrošača, odnosno da li je potrošaču prethodno poslato obavještenje, što radi posebna služba, odnosno FC S.. Naveo je i to da su on i kolega Z.K.izašli da isključe DOO "Z.", dobili su pisani nalog za postupanje, te da se zapisnik kakav su sačinili prilikom predmetnog isključenja koristi i za postupke kontrole mjernog mjesta, zamjenu brojila, isključenje potrošača i slično. Na dan kada su izvršili isključenje nikoga u prostorijama firme nijesu našli, dakle, ni izvršnog direktora, ni radnike. Na dan kada su vršili isključenje od pretpostavljenih su upoznati da je na tom terenu isključen dalekovod, dakle, predmetni objekat nije bio pod naponom.

Sud je cijenio iskaz svjedoka A.B. koji je u istražnom postupku naveo da je zaposlen u E. Bijelo Polje na poslovima elektromonter I. Dana 11.10.2017.godine sa kolegom K.Z.om, vršio je obilazak i kontrolu ranije isključenih potrošača po nalogu E.B.P.. Tom prilikom vršili su kontrolu potrošača Z. M.a u mjestu Z., odnosno kontrolu njegovog poslovnog objekta. Tom prilikom utvrdili su da u objektu tog potrošača ima električne energije iako je prethodno, dana 20.09.2017.godine, zbog duga za utrošenu električnu energiju, bio isključen na način što je na stubnoj trafostanici, na visokom naponu, skinuti visokonaponski osigurači, a koje isključenje su takođe obavili kolega K.Z.o i on. Prilikom kontrole od dana 11.10.2017.godine, konstatovali su da je potrošač vratio visokonaponske osigurače na trafostanici i na taj način se priključio na elektro mrežu. Prilikom isključenja od 20. 09. 2017. godine, oni su ušli u prostorije potrošača i tom prilikom u otvorenim prostorijama nijesu zatekli Z. M.a, nakon čega su isključili prostorije, dok je prilikom kontrole od 11.10. 2017. godine, istio bio prisutan, nije dozvolio isključenje i odbio je da potpiše zapisnik. O činjenicama koje su ovom prilikom zapazili sačinili su zapisnik o kontroli mjernog mjesta i isti po povratku sa terena predali nadležnima u E..

Na glavnom pretresu ponovio je iskaz dat u istražnom postupku, s tim što je pojasnio da je ranije dolazio do poslovnog objekta okrivljenog, sa namjerom da postupi po nalogu radi isključenja, ali da ga nikada nijesu isključili, jer se okrivljeni protivio isključenju, te da su on i njegov kolega imali pisani nalog za isključenje potrošača DOO »Z.«.

Sud je cijenio iskaz svjedoka S.M. koji je u svom iskazu na glavnom pretresu naveo da je tokom 2017. godine, radio u FC S.B.P., kao fild-agent, odnosno posao mu je bio da uručuje upozorenja potrošačima. U tom smislu je postupao i dana kada je pokušao da uruči upozorenje preduzeću DOO "Z." u Z.u. Naveo je i to da se nije mogao sjetiti svih detalja, a misli da u firmi na adresi kojom je raspolagao nije pronašao nikoga, pa je potražio kuću vlasnika firme, i pronašao je istu, tako da je i predmetno upozorenje uručio odraslom članu domaćinstva i konstatovao da je to lice odbilo da potpiše prijem. Bilo je u praksi njihovog postupanja da pismena koja ne mogu uručiti proslijede pošti da ih oni uruče, što u konkretnom slučaju nije učinio, jer je smatrao da je uredno uručio poziv na prethodno opisani način. Naveo je i to da je u više navrata nosio upozorenja za firmu DOO "Z." a radilo se o drugim iznosima i upozorenja bi dostavljali ili u firmi, ili kući vlasnika firme, pa ako ne bi uspjeli da uruče ni na jednoj od tih adresa upozorenje su slali putem pošte.

Uvidom u zapisnik o kontroli mjernog mjesta C.E.S.a broj 037102 od 20. 09. 2017. godine, proizilazi da je izvršena kontrola pretplatničkog brojila broj 0872195, koje se vodi na ime DOO "Z. M. - Z.", kojom prilikom je potrošač isključen po nalogu FC S. u STS na visokom naponu, te da su skinuti visokonaponski osigurači.

Uvidom u zapisnik o kontroli mjernog mjesta C.E.S.a broj 023479 od 11.10.2017.godine, proizilazi da je izvršena kontrola pretplatničkog brojila broj 0872195, koje se vodi na ime DOO "Z. M. - Z.", kojim je konstatovano da je izvršena kontrola potrošača koji je ranije isključen, te da se potrošač samovoljno priključio na DV – mrežu, kao i to da je potrošač bio isključen na STS na dovodnim osiguračima. Istim zapisnikom je konstatovano da se trafostanica nalazi u privatnom vlasništvu potrošača, te da je potrošač vratio visokonaponske osigurače na trafostanici i na taj način se samovoljno priključio. Dalje je navedeno da potrošač ne dozvoljava isključenje na osiguračima, te da traži da se isključi na način što će se trafostanica fizički odvojiti od visokog napona.

Uvidom u upozorenje o obustavi snadbijevanja električnom energijom FC S.-OJ S. Bijelo Polje broj 50-10/4991 od 23. 06. 2017. godine, a koje je adresirano kupcu DOO » Z.« M.Z., a koja se tiče duga za utrošenu električnu energiju u periodu do 31. 05. 2017. godine, proizilazi da je istim navedeno da dug za utrošenu električnu energiju iznosi 60.454,74€, a koji se odnosi na dospjele, a neizmirene obaveze koja je nastala u periodu do 31. 05.2017.godine.

Uvidom u dostavnicu uz koju je dostavljenjo upozorenje od 23.06.2017. godine, u rubrici "napomena dostavljača" konstatovano je i da je upozorenje uručeno odraslom članu domaćinstva koji odbija da potpiše.

Uvidom u rješenje Privrednog suda Crne Gore, Ip.br.1367/17 od 01.11.2017.godine, a koja se tiče pravne stvari izvršnog povjerioca E. Crne Gore AD Nikšić FC S., i izvršnog dužnika DOO »Z.« Z. - Bijelo Polje, proizilazi da je istim rješenjem usvojen prigovor izvršnog dužnika, pa je rješenje o izvršenju Javnog izvršitelja Dejana Čogurića iz Bijelog Polja poslovnog broja, Iv.br.2321/17 od 07.08.2017.godine stavljeno van snage, u dijelu u kojem je određeno izvršenje, te se postupak nastavlja kao povodom prigovora protiv platnog naloga, predlog za izvršenje se smatra tužbom, tako da se spisi predmeta zavode u upisnik »P«.

Uvidom u izvod iz registra kaznenih evidencija na ime okrivljenog sud je utvrdio da isti ranije nije osuđivan.

Sud je cijenio i druge izvedene dokaze, ali je našao da su isti bez značaja za drugačije odlučivanje u ovoj pravnoj stvari.

Cijeneći odbranu okrivljenog i dokaze pojedinačno i u međusobnoj vezi, a shodno čl. 370 Zakonika o krivičnom postupku Crne Gore, sud je stanovišta da nije dokazano da je okrivljeni izvršio krivično djelo koje mu je stavljeno na teret, pa je istog oslobodio od optužbe a na osnovu čl.373 st.1 tač.2 ZKP CG.

Naime, okrivljeni negira izvršenje krivičnog djela, braneći se time da nije dobijao opomenu od strane E. u Bijelom Polju o namjeri da mu isključe struju za predmetni poslovni objekat, niti je bio prisutan kada su eventualno isključili struju za njegov poslovni objekat, te da niko u njegovom objektu nije primjetio da je došlo do isključenja struje, te da radnici E. nijesu nikome javili da imaju namjeru da isključe struju, niti su to učinili, već da je taj objekat pod naponom, tako da imaju struju u kontinuitetu.

Tokom postupka utvrđeno je da nije izvršena uredna dostava upozorenja o obustavi snabdijevanja električnom energijom pravnom licu DOO “Z.”, a što proizilazi iz iskaza svjedoka S.M., kao i sadržine dostavnice koju je upravo ovaj svjedok sačinio. Naime, predmetno upozorenje upućeno je pravnom licu DOO "Z.", koje pravno lice ima svoje sjedište i dostave tom pravnom licu imaju se izvršiti u mjestu sjedišta tog pravnog lica, a ne na adrese vlasnika akcionarskog društva, kako je u konkretnom slučaju učinjeno uz konstataciju da je upozorenje uručeno odraslom članu domaćinstva. Osim toga, kako je naveo svjedok M., praksa postupanja bila je da se za slučaj nemogućnosti uručenja obavještenja, to obavještenje pokuša uručiti posredstvom pošte, što u konkretnom slučaju nije učinjeno. Dakle, postupanja u vezi sa isključenjem struje, po ocjeni suda, nijesu obavljena u skladu sa propisima i na način da pravno lice i odgovorno lice u tom pravnom licu, na nedvosmislen način, budu upoznati sa namjerom i kasnije činom isključenja struje. Osim toga, u samom zapisniku o isključenju nije konstatovano da je eventualno plombirano mjesto isključenja. U takvim uslovima za ovaj sud nije dokazano da je okrivljeni priključio predmetno pravno lice na elektromrežu, nakon isključenja, na nezakonit način, te da je nakon toga u svojim radnjama ostvario elemente bića krivičnog djela koje mu je optužbom stavljeno na teret, pa je sud imajući u vidu načelo "in dubio pro reo", po kojem činjenice koje idu na teret okrivljenom moraju biti na nesumnjiv način dokazane, a što tokom ovog postupka nije učinjeno, okrivljenog usled nedostatka dokaza, primjenom odredbi čl. 373 st. 1 tač. 2 ZKP-a CG, oslobodio od optužbe za krivično djelo oduzimanje tuđe stvari iz čl.247 st.1 KZ CG.

Shodno čl. 230 ZKP-a CG, sud je donio odluku da troškovi postupka padaju na teret budžetskih sredstava suda.

Radi ostvarivanja imovinsko – pravnog zahtjeva, oštećena EPCG se upućuju na parnični postupak, shodno čl. 239 ZKP-a CG.

Sa navedenih razloga, na osnovu čl. 373 st. 1 tač. 2 ZKP-a CG, odlučeno je kao u izreci presude.

OSNOVNI SUD U BIJELOM POLJU

Dana 03. 05. 2018. godine,
ZAPISNIČAR, S U D I J A,
Draginja Bošković, s.r. Ivan Adamović, s.r.