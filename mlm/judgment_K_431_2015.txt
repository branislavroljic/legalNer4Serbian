K. br. 431/15
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje kao zapisničarke, u krivičnom postupku protiv okrivljenog N. B., zbog krivičnog djela nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore u sticaju sa krivičnim djelom ugrožavanje sigurnosti iz čl. 168 st. 1 Krivičnog zakonika Crne Gore, nakon javnog glavnog pretresa održanog dana 13.04.2017. godine, u prisustvu zastupnika optužbe Marka Mugoše - savjetnika u Osnovnom državnom tužilaštvu Podgorica, okrivljenog i njegovog branioca adv. M. A., dana 18.04.2017. godine, izrekao je i objavio
P R E S U D U
Okrivljeni: N. B., JMB .............., od oca Z. i majke N., rođene B., rođen .... godine u Podgorici, sa prebivalištem u P. – ul. ., državljanin Crne Gore, razumije crnogorski jezik, koji je i njegov jezik, vozač, neoženjen, bez djece, pismen, završio srednju školu, srednjeg imovnog stanja, osuđivan presudom Osnovnog suda u Podgorici K. br. 365/12 od 08.10.2012. godine zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika (3 mjeseca zatvora) i presudom Višeg suda u Podgorici K. br. 123/11 od 11.05.2012. godine zbog krivičnog djela ubistvo u pokušaju iz čl. 143 u vezi čl. 20 Krivičnog zakonika (2 godine zatvora), protiv kojeg se ne vodi postupak za drugo krivično djelo.

I
Kriv je

Što je:

Dana 22.12.2013. godine, oko 23:30 časova u Podgorici, svjestan svog dijela čije je izvršenje htio, znajući da je njegovo djelo zabranjeno, neovlašćeno držao i nosio eksplozivno oružje kategorije A - ručnu bombu M75 čije je nabavljanje, držanje i nošenje građanima, shodno čl. 10a st. 1 u vezi čl. 10 st. 2 tač. 7 Zakona o oružju ("Službeni list RCG" br. 49/04 i "Službeni list CG" br. 49/08, 20/11 i 40/11) zabranjeno, na način što je ručnu bombu aktivirao ispod vozila marke "Audi A4" registarskih oznaka NK ... vlasništvo F. V., koje je bilo parkirano ispred zgrade u ulici ..

- čime je izvršio krivično djelo nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore.

Pa ga sud na osnovu čl. 4 st. 2, čl. 32, čl. 36 i čl. 42 st. 1 Krivičnog zakonika Crne Gore, te čl. 226, čl. 229 i čl. 374 Zakonika o krivičnom postupku
O S U Đ U J E
Na kaznu zatvora u trajanju od 1 (jedne) godine.

Obavezuje se okrivljeni da plati na ime troškova krivičnog postupka iznos od 175,00 €, u roku od 15 dana po pravosnažnosti presude, pod prijetnjom prinudnog izvršenja.

II
Okrivljeni: N. B., sa navedenim ličnim podacima,
Na osnovu čl. 373 st. 1 tač. 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

Dana 22.12.2013. godine, oko 23:30 časova u Podgorici, svjestan svog dijela čije je izvršenje htio, znajući da je njegovo djelo zabranjeno, prijetnjom da će napasti na život i tijelo oštećenog V. F. ugrozio njegovu sigurnost na način što je ručnu bombu M75 aktivirao ispod vozila marke "Audi A4" registarskih oznaka NK ... vlasništvo oštećenog, koje je bilo parkirano ispred njegove zgrade u ulici ..., što je kod oštećenog izazvalo osjećaj straha i ugroženosti.

- čime bi učinio krivično djelo ugrožavanje sigurnosti iz čl. 168 st. 1 Krivičnog zakonika Crne Gore.

Troškovi postupka u iznosu od 37,50 €, koji se odnose na oslobađajući dio presude će se isplatiti iz posebnog razdjela budžeta za rad sudova, shodno čl. 230 st. 1 Zakonika o krivičnom postupku.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 774/14 od 18.07.2014. godine okrivljenom N. B. stavljeno je na teret izvršenje krivičnog djela nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore u sticaju sa krivičnim djelom ugrožavanje sigurnosti iz čl. 168 st. 1 Krivičnog zakonika Crne Gore. Zastupnik optužbe je na glavnom pretresu izmjenio činjenični opis u dispozitivu optužnog predloga na način da isti glasi: Dana 22.12.2013. godine, oko 23:30 časova u Podgorici, svjestan svojih dijela čije je izvršenje htio, znajući da su njegova djela zabranjena, neovlašćeno držao i nosio eksplozivno oružje kategorije A - ručnu bombu M75 čije je nabavljanje, držanje i nošenje građanima, shodno čl. 10a st. 1 u vezi čl. 10 st. 2 tač. 7 Zakona o oružju ("Službeni list RCG" br. 49/04 i "Službeni list CG" br. 49/08, 20/11 i 40/11) zabranjeno i prijetnjom da će napasti na život i tijelo oštećenog V. F. ugrozio njegovu sigurnost na način što je ručnu bombu aktivirao ispod vozila marke "Audi A4" registarskih oznaka NK .. vlasništvo oštećenog, koje je bilo parkirano ispred njegove zgrade u ulici ., što je kod oštećenog izazvalo osjećaj straha i ugroženosti. Zastupnik optužbe je u završnoj riječi ostao kod ovako izmjenjenog optužnog predloga i predložio je sudu da okrivljenog oglasi krivim za krivična djela stavljena mu na teret i osudi po zakonu.

Okrivljeni je u prethodnom postupku iskoristio svoje zakonsko pravo i branio se ćutanjem. Na glavnom pretresu je naveo da nije učinio krivična djela koja mu se stavljaju na teret, te da nema nikakve veze sa kritičnim događajem. Sa oštećenim F. V. se druži poslednjih 10 godina i nikad nije u ruci držao bombu ili neko drugo eksplozivno oružje. U završnoj riječi je naveo da se ne osjeća krivim.

Branilac okrivljenog je u završnoj riječi naveo da ne osporava materijalni dokaz o pronalaženju bioloških tragova okrivljenog, ali da isti ukazuje samo na to da je okrivljeni imao dodira sa predmetnom eksplozivnom napravom, ali ne i da je istu držao i nosio u smislu radnje izvršenja krivičnog djela, te da zbog nedostatka dokaza okrivljenog treba osloboditi od optužbe.

Sud je u dokaznom postupku pročitao iskaze svjedoka oštećenog F. V. date na zapisniku Osnovnog državnog tužilaštva Podgorica Kt. br. 774/14 od 18.07.2014. godine i na zapisniku o glavnom pretresu u predmetu poslovne oznake K. br. 487/14 od 23.10.2014. godine, pročitao zapisnik Uprave policije CB Podgorica Ku. br. 1035/2013 od 23.12.2013. godine, na saglasan predlog stranaka pročitao izvještaj Forenzičkog centra o PEH vještačenju broj 408-1/14 od 20.03.2014. godine, na saglasan predlog stranaka pročitao izvještaj Forenzičkog centra o DNK vještačenju broj 407/14 od 19.03.2014. godine, na saglasan predlog stranaka pročitao izvještaj Forenzičkog centra o DNK vještačenju br. 407-2/14 od 04.07.2014. godine, izvršio uvid u fotodokumentaciju Forenzičkog centra - Grupe za DNK analize br. 407/14 od 19.03.2014. godine, izvršio uvid u fotodokumentaciju UP CB Podgorica br. 64-28-244-1166/2429 od 25.12.2013. godine, izvršio uvid u spise predmeta Osnovnog državnog tužilaštva Podgorica Ktn. br. 391/13 i Ktr. br. 1530/13 i pročitao izvod iz registra kaznenih evidencija Ministarstva pravde KE 49/2016 od 14.01.2016. godine.

Sud je na glavnom pretresu, shodno čl. 356 st. 1 tač. 1 Zakonika o krivičnom postupku, pročitao iskaze svjedoka oštećenog F. V. date u prethodnom postupku i na glavnom pretresu u predmetu poslovne oznake K. br. 487/14 od 23.10.2014. godine, a ovo iz razloga što je njegov dolazak pred sud bio znatno otežan, imajući u vidu da je sud u više navrata odlagao glavni pretres kako bi istog neposredno saslušao, a službenici UP CB Podgorica istog nisu uspjeli pronaći po izdatim naredbama za prinudno dovođenje, već su samo došli do saznanja da je isti napustio Crnu Goru dana 19.05.2016. godine i da se po izjavi majke nalazi negdje u A.. Svjedok oštećeni je u iskazima koji su pročitani u bitnom saglasno naveo da je kritične večeri bio u svom stanu, u ul. ., kada je oko ponoći čuo snažnu eksploziju. Nakon toga, izašao je ispred zgrade i vidio da je njegovo vozilo marke "Audi A4", reg. oznaka NK ..., oštećeno usled eksplozije, kao i nekoliko vozila koja su bila parkirana do njegovog, ali sve do dolaska službenika policije na lice mjesta nije znao da je eksplozivna naprava bila podmetnuta upravo ispod njegovog vozila. S obzirom na to da nije imao problema sa bilo kim, niti je kome šta dugovao nije mogao objasniti zbog čega bi neko postavio eksploziv ispod njegovog vozila. Dva mjeseca prije kritičnog događaja imao je problem sa svojim drugom N. B., koji problem je nastao jer je trebalo da pomogne B. drugu S. da se ukrca na brod, za koju uslugu je uzeo 2.000,00 €, a na ime nagrade za agenta preko kojeg bi se izvršilo angažovanje za rad na brodu, dok je ukrcavanje trebalo da bude kroz dva mjeseca. Kako u dogovoreno vrijeme nije došlo do ukrcavanja, okrivljeni mu je tražio da odmah vrati pare, pa su se dogovorili da mu novac vrati u roku od mjesec dana. Budući da je bomba postavljena ispod njegovog automobila, očigledno je da je njemu bila upućena, pa je sve to kod njega izazvalo osjećaj straha i prepao se za svoj život. Na glavnom pretresu od 23.10.2014. godine je dodao da se sa okrivljenim druži duže od 15 godina i ne ostavlja ni jedan posto mogućnosti da mu je on to uradio, niti je u jednom trenutku od njega osjetio strah niti ugroženost, jer nesuglasice koje su oni imali su bile kao svake male nesuglasice između prijatelja. Nije se pridružio krivičnom gonjenju protiv okrivljenog i nije postavio imovinskopravni zahtjev.

Iz zapisnika Uprave policije CB Podgorica Ku. br. 1035/2013 od 23.12.2013. godine proizilazi da je dana 22.12.2013. godine, oko 23:40 časova, u ul. . ispred br. .. bačena eksplozivna naprava - ručna bomba ispod vozila „Audi A4“ reg. oznaka NK .., vlasništvo F.a V.. Konstatovano je da su službenici izlaskom na lice mjesta na parking prostoru ispred stambene zgrade zatekli vozilo „Audi A4“ reg. oznaka NK .. parkirano na trećem parking mjestu gledano od ulaza ka parkingu prednjim dijelom okrenuto ka zgradi. Daljim pregledom je konstatovano da je ispod vozila, tačnije ispod sjedišta suvozača na asfaltnoj podlozi vidljiv krater prečnika oko 10 cm, dubine oko 3 cm, dok je na ulazu na parking od strane ulice uz ivičnjak na rastojanju od oko 70 cm od stuba za rasvjetu zatečena „kašika“ od ručne bombe.

U fotodokumentaciji UP CB Podgorica br. 64-28-244-1166/2429 od 25.12.2013. godine je na 16 fotografija prikazano lice mjesta na kojem je aktivirana eksplozivna naprava, a koje je bliže opisano navedenim zapisnikom o uviđaju. Na fotografijama su prikazani zatečeni tragovi, kao i oštećenja na zatečenim vozilima.

Iz izvještaja Forenzičkog centra o PEH vještačenju broj 408-1/14 od 20.03.2014. godine, koje je odrađeno po naredbi državnog tužioca Ktr. br. 1530/13 od 16.01.2014. godine, a što je sud utvrdio uvidom u spise predmeta poslovne oznake Ktr. br. 1530/13, proizilazi da je optičkom metodom utvrđeno da dostavljeni uzorci čeličnih kuglica, kao i metalna ručica, potiču od ručne bombe M75, na osnovu čega se zaključuje da je predmetna eksplozija, koja se dogodila dana 22.12.2013. godine, posledica aktiviranja ručne bombe M75, koja spada u vrstu rasprskavajućih bombi vremenskog dejstva. Eksplozivno punjenje u istoj je plastični eksploziv jake brizantne moći (pentrit) i smješteno je u jezgru tijela bombe i kuglicama daje ubitačnu snagu. Težina eksplozivnog punjenja je oko 38 g.

Iz izvještaja Forenzičkog centra o DNK vještačenju broj 407/14 od 19.03.2014. godine, koje je odrađeno po naredbi državnog tužioca Ktr. br. 1530/13 od 16.01.2014. godine, a što je sud utvrdio uvidom u spise predmeta poslovne oznake Ktr. br. 1530/13, proizilazi da je na uzorku izuzetom sa metalne ručice - "kašike" ručne bombe oznake "8603" (označen laboratorijskim brojem 407_14_1), utvrđen djelimičan DNK profil muške osobe.

U fotodokumentaciji Forenzičkog centra - Grupe za DNK analize br. 407/14 od 19.03.2014. godine na 4 fotografije je prikazan izgled metalne ručice sa brojčanom oznakom 8603, kao i pakovanja dokaznog materijala.

Iz izvještaja Forenzičkog centra o DNK vještačenju br. 407-2/14 od 04.07.2014. godine, koje je izvršeno po naredbi državnog tužioca Ktn. br. 391/13 od 01.07.2014. godine, što je sud utvrdio uvidom u spise predmeta poslovne oznake Ktn. br. 391/13, proizilazi da je upoređivanjem referentnog DNK profila N. B. (u DNK registru zaveden pod oznakom laboratorijskog broja 2223_11_14R) sa uzorkom izuzetim sa metalne ručice - "kašike" ručne bombe oznake "8603" (označen laboratorijskim brojem 407_14_1), DNK analizom i biostatičkim proračunom utvrđeno da rezultati DNK analize daju ekstremno jaku podršku hipotezi da se na uzorku izuzetom sa kašike ručne bombe oznake "8603", nalazi biološki materijal N. B..

Nakon savjesne ocjene svakog dokaza pojedinačno i svih dokaza zajedno, dovodeći ih u vezu sa odbranom okrivljenog sud je nesumnjivo utvrdio da je okrivljeni dana 22.12.2013. godine, oko 23:30 časova u Podgorici, neovlašćeno držao i nosio eksplozivno oružje kategorije A - ručnu bombu M75 čije je nabavljanje, držanje i nošenje građanima, shodno čl. 10a st. 1 u vezi čl. 10 st. 2 tač. 7 Zakona o oružju ("Službeni list RCG" br. 49/04 i "Službeni list CG" br. 49/08, 20/11 i 40/11) zabranjeno, na način što je ručnu bombu aktivirao ispod vozila marke "Audi A4" registarskih oznaka NK .. vlasništvo F. V., koje je bilo parkirano ispred zgrade u ulici ..

Činjenično stanje iz stava I izreke presude sud je utvrdio iz iskaza svjedoka F. V., koji je naveo da je kritične večeri bio u svom stanu, u ul. ., kada je oko ponoći čuo snažnu eksploziju, te da je nakon izlaska napolje vidio da je oštećeno nekoliko parkiranih vozila, među kojima je bilo i njegovo vozilo marke "Audi A4", reg. oznaka NK .., a nakon dolaska službenika policije na lice mjesta saznao je da je eksplozivna naprava bila podmetnuta upravo ispod njegovog vozila. Iskaz svjedoka F. V. sud je u ovom dijelu prihvatio kao istinit, imajući u vidu da je isti potvrđen materijalnim dokazima, koji ničim nisu dovedeni u sumnju, i to zapisnikom Uprave policije CB Podgorica Ku. br. 1035/2013 od 23.12.2013. godine u kom je konstatovano da je dana 22.12.2013. godine, oko 23:40 časova, u ul. . . bačena eksplozivna naprava - ručna bomba ispod vozila „Audi A4“ reg. oznaka NK ., vlasništvo svjedoka F. V., ispod čijeg sjedišta je, na suvozačevoj strani, na asfaltnoj podlozi ostao krater prečnika oko 10 cm, dubine oko 3 cm, dok je na ulazu na parking od strane ulice uz ivičnjak, na rastojanju od oko 70 cm od stuba za rasvjetu zatečena „kašika“ od ručne bombe, a što je predstavljeno na fotodokumentaciji UP CB Podgorica br. 64-28-244-1166/2429 od 25.12.2013. godine. Da je riječ o ručnoj bombi M75 sud je utvrdio iz izvještaja Forenzičkog centra o PEH vještačenju broj 408-1/14 od 20.03.2014. godine, iz kog proizilazi da je optičkom metodom utvrđeno da dostavljeni uzorci čeličnih kuglica i metalne ručice sa utisnutim brojevima 8603 potiču od ručne bombe M75, a što je predstavljeno i na fotodokumentaciji Forenzičkog centra - Grupe za DNK analize br. 407/14 od 19.03.2014. godine u koju je sud izvršio uvid. Takođe, iz izvještaja Forenzičkog centra o DNK vještačenju broj 407/14 od 19.03.2014. godine sud je utvrdio da je na uzorku izuzetom sa kašike ručne bombe oznake "8603", utvrđen djelimičan DNK profil muške osobe, dok je iz izvještaja Forenzičkog centra o DNK vještačenju br. 407-2/14 od 04.07.2014. godine sud utvrdio da rezultati DNK analize daju ekstremno jaku podršku hipotezi da se na uzorku izuzetom sa kašike ručne bombe oznake "8603", nalazi biološki materijal N. B.. Sud je u potpunosti prihvatio navedene izvještaje o PEH I DNK vještačenju, jer je ocijenio da su isti jasni, objektivni i stručni. Pored navedenog, sud je iz iskaza svjedoka F. V. utvrdio da je isti prije kritičnog događaja imao problem sa okrivljenim, koji mu je tražio da mu odmah vrati novac u iznosu od 2000 €, budući da svjedok nije uspio da na vrijeme ukrca na brod druga od okrivljenog, pa kako svjedok nije imao taj novac obavezao se okrivljenom da će mu isti vratiti za mjesec dana. Sud je i u ovom dijelu prihvatio iskaz svjedoka F. V., imajući u vidu da se isti i pred državnim tužiocem i pred sudom na saglasan način i bez odstupanja izjašnjavao o navedenim činjenicama, te da njegov iskaz ni u jednom dijelu nije osporen od strane okrivljenog. Kada se ovaj dio iskaza svjedoka F. V. dovede u vezu sa činjenicom da je ispod njegovog vozila aktivirana ručna bomba M75, na čijoj metalnoj ručici je pronađen biološki materijal okrivljenog, što upućuje na nesumnjiv zaključak da je okrivljeni držao predmetnu ručnu bombu u svom posjedu, ovaj sud zaključuje da je upravo okrivljeni imao motiv da kritičnog dana aktivira bombu ispod vozila svjedoka F. V., kako bi istom uputio opomenu da mu što prije vrati sporni dug. Dakle, dovodeći u vezu navedene dokaze sud nalazi da je upravo okrivljeni kritičnog dana nosio eksplozivno oružje - ručnu bombu M75, na čijoj "kašici" je nakon eksplozije pronađen njegov DNK, i da je istu aktivirao ispod vozila svjedoka F. V..

Članom 10a st. 1 Zakona o oružju ("Službeni list RCG" br. 49/04 i "Službeni list CG" br. 49/08, 20/11 i 40/11) propisano je da je zabranjeno nabavljanje, držanje i nošenje oružja kategorije A, dok je članom 10 st. 2 tač. 7 istog Zakona propisano da je oružje kategorije A eksplozivno oružje i njegovi djelovi. Imajući u vidu da je sud utvrdio da je okrivljeni N. B. u vrijeme kritičnog događaja držao i nosio, a zatim i aktivirao ispod parkiranog vozila marke "Audi A4" registarskih oznaka NK . vlasništvo F. V., ručnu bombu M75, to je evidentno da je okrivljeni prekršio citiranu zakonsku odredbu.

Okrivljeni je postupajući na prethodno opisani način, bio svjestan da neovlašćeno drži i nosi eksplozivno oružje kategorije A - ručnu bombu M75, čije je nabavljanje, držanje i nošenje građanima zabranjeno, pa je samim tim bio svjestan da time čini krivično djelo, što je i htio, postupajući tako sa direktnim umišljajem, čime su pored objektivnih ostvareni i subjektivni elementi bića krivičnog djela nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore.

Sud je cijenio i odbranu okrivljenog koji je naveo da nema nikakve veze sa kritičnim događajem, te da se sa oštećenim F. V. druži poslednjih 10 godina, a da u ruci nikad nije držao bombu ili neko drugo eksplozivno oružje. Međutim, sud ovakvu odbranu nije prihvatio imajući u vidu da je ista u suprotnosti sa materijalnim dokazima iz kojih je sud nesumnjivo utvrdio da DNK trag pronađen na kašičici ručne bombe pripada upravo okrivljenom N. B., pa je po nalaženju suda ovako opovrgnuta odbrana, osim što je nelogična i neubjedljiva, data isključivo u cilju izbjegavanja krivice.

Za postojanje krivičnog djela ugrožavanje sigurnosti, koje se okrivljenom u konkretnom slučaju stavlja na teret, neophodno je utvrditi da je učinilac uputio prijetnje da će napasti na život ili tijelo oštećenog ili njemu bliskog lica, da su te prijetnje objektivno podobne da kod onoga kome su upućene izazovu osjećaj straha ili nesigurnosti, da je oštećeni te prijetnje ozbiljno shvatio i da su iste kod njega izazvale osjećaj ugroženosti.

Imajući u vidu da se okrivljenom stavlja na teret da je prijetnjom da će napasti na život i tijelo svjedoka F. V. istom ugrozio sigurnost na način što je ručnu bombu aktivirao ispod vozila marke "Audi A4" registarskih oznaka NK .. vlasništvo oštećenog, koje je bilo parkirano ispred njegove zgrade u ulici ..., što je kod oštećenog izazvalo osjećaj straha i ugroženosti, ovaj sud nalazi da tokom postupka nije dokazano da je okrivljeni oštećenom uputio prijetnju koja se odnosi na njegov život i tijelo, niti da je dokazano da je okrivljeni prijetnjom izazvao kod oštećenog osjećaj straha i ugroženosti. Naime, prijetnja kod predmetnog krivičnog djela mora biti kvalifikovana, odnosno mora se odnositi na život i tijelo oštećenog. Kako u konkretnom slučaju nije bilo nikakve verbalne prijetnje od strane okrivljenog koja je upućena oštećenom, te kako je oštećeni bio na bezbjednoj udaljenosti od lica mjesta, odnosno u svom stanu, i nije posmatrao aktivnost okrivljenog, koja bi jedino u tom slučaju mogla predstavljati konkludentnu radnju koja bi se mogla šire tumačiti kao neka vrsta prijetnje ukoliko bi okrivljeni direktno ukazao oštećenom da će nakon toga uslijediti i napad na njegov život i tijelo, ovaj sud nalazi da nije dokazano da je okrivljeni oštećenom uputio kvalifikovanu prijetnju. Aktivnost okrivljenog je u konkretnom slučaju nesumnjivo bila usmjerena na uništavanje privatne svojine oštećenog, a sve zbog duga koji je oštećeni imao prema okrivljenom, pa se takva njegova aktivnost prije može tretitati kao opomena, a nikako kao prijetnja usmjerena na život i tijelo. Takođe, imajući u vidu da je svjedok F. V. na glavnom pretresu naveo da ni u jednom trenutku nije osjetio strah i ugroženost od strane okrivljenog, to sud nalazi da tokom postupka nije nesumnjivo dokazano da je postupanje okrivljenog imalo za posledicu ugrožavanje sigurnosti oštećenog, niti da je oštećeni ponašanje okrivljenog shvatio kao ozbiljnu prijetnju. Ovo i pored činjenice da je oštećeni u prethodnom postupku, kada nije znao ko bi mogao biti potencijalni izvršilac krivičnog djela, naveo da je aktiviranje eksplozivne naprave ispod njegovog vozila kod njega izazvalo osjećaj straha. Imajući u vidu da je osjećaj ugroženosti lični osjećaj svakog oštećenog i da zavisi od više subjektivnih faktora, odnosno da se ne radi o jednom objektivnom parametru koji je isti za sva lica, to navedene razlike u iskazima svjedoka F. V. u različitim fazama postupka, odnosno u fazi kada nije znao ko je osnovano sumnjiv da je aktivirao ručnu bombu ispod njegovog vozila, i kasnije kada je saznao da se to stavlja na teret okrivljenom, za koga oštećeni smatra da mu je prijatelj i od koga ne osjeća bilo kakvu vrstu bojazni, ukazuju da se ne može nesumnjivo zaključiti da je postupanje okrivljenog od strane oštećenog shvaćeno kao ozbiljna prijetnja po život i tijelo, kao ni da je samim tim izazvalo osjećaj straha i ugroženosti.

Imajući u vidu navedeno, sud je izveo zaključak da nije dokazano da je okrivljeni učinio krivično djelo ugrožavanje sigurnosti iz čl. 168 st. 1 Krivičnog zakonika Crne Gore, pa je istog, shodno čl. 373 st. 1 tač. 2 Zakonika o krivičnom postupku, oslobodio od optužbe.

Prilikom odmjeravanja kazne, a imajući u vidu svrhu kažnjavanja, sud je u smislu čl. 42 st. 1 Krivičnog zakonika Crne Gore, cijenio sve okolnosti koje su od uticaja da kazna bude manja ili veća, pa je na strani okrivljenog kao olakšavajuću okolnost cijenio njegove lične prilike, odnosno da se radi o mladom čovjeku koji očekuje rođenje djeteta, dok je od otežavajućih okolnosti cijenio njegov raniji život, odnosno njegovu raniju osuđivanost, između ostalog i zbog istovrsnog krivičnog djela navedenog u izreci presude, koja je utvrđena iz izvoda iz registra kaznenih evidencija Ministarstva pravde KE 49/2016 od 14.01.2016. godine, pa je sud, cijeneći prethodno navedene okolnosti, a shodno čl. 36 Krivičnog zakonika Crne Gore, okrivljenog osudio na kaznu zatvora u trajanju od jedne godine, nalazeći da je ista neophodna i srazmjerna težini izvršenog krivičnog djela i ličnosti okrivljenog kao učinioca, jer će se po nalaženju suda jedino sa ovako odmjerenom kaznom zatvora na okrivljenog u dovoljnoj mjeri uticati da ubuduće ne čini krivična djela, imajući u vidu da ranije izrečena kazna zatvora zbog istovrsnog krivičnog djela na okrivljenog nije uticala, kao i uticati na druge da ne čine krivična djela, čime će se sa uspjehom ostvariti ciljevi kako specijalne, tako i generalne prevencije, a time i svrha kažnjavanja iz čl. 32 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Imajući u vidu da je okrivljeni oglašen krivim za krivično djelo iz stava I izreke presude, sud ga je shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati iznos od 175,00 eura, od čega se iznos od 125,00 eura odnosi na nagradu braniocu postavljenom po službenoj dužnosti, dok se iznos od 50,00 eura odnosi na ime sudskog paušala kao dijela troškova krivičnog postupka, koji je odmjeren shodno trajanju i složenosti postupka i imovnom stanju okrivljenog.

Takođe, sud je shodno čl. 230 st. 1 Zakonika o krivičnom postupku odlučio da će se troškovi postupka koji se odnose na oslobađajući dio presude, i to u iznosu od 37,50 eura koji se odnosi na ime nagrade braniocu postavljenom po službenoj dužnosti, isplatiti iz posebnog razdjela budžeta za rad sudova.

Na osnovu navedenog, a u smislu čl. 373 st. 1 tač. 2 i čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 18.04.2017. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO: Edina Kraja