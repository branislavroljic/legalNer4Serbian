U IME CRNE GORE
K.br.37/2019
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog B. M., koga po službenoj dužnosti brani M. M., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 203/18 od 18.04.2019. godine, koju je na ročištu povodom odlučivanja o sporazumu o priznanju krivice zastupala Danka Ivanović-Đerić državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 25.06.2019. godine, donio je
P R E S U D U
Optuženi:

B. M., zvani "B.", JMB ..., od oca M. i majke V., rođene M., rođen .... godine u P..., sa prebivalištem u P..., Ul. R... br. ..., državljanin Crne Gore, razveden, živi u vanbračnoj zajednici sa bivšom suprugom, otac jednog malodobnog djeteta, završio osnovnu školu, parketar, nezaposlen, osuđivan i to presudom Osnovnog suda u Danilovgradu K.br. 38/10 od 08.09.2011. godine, zbog krivičnog djela ugrožavanje opasnim oruđem pri tuči i svađi iz čl. 154 Krivičnog zakonika Crne Gore na kaznu zatovra u trajanju od 30 dana uslovno na jednu godinu, u pritvoru od 06.11.2018. godine od 12,30 časova,
KRIV JE
Zato što je:

Dana 06.11.2018. godine u Podgorici, u porodičnoj kući u ul. Ruža broj 25, neovlašćeno radi prodaje držao količinu od ukupno 10403,305 grama opojne droge marihuane - konoplje, koja supstanca je proglašena za opojnudrogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/18 od 26.06.2018. godine), iako je bio svjestan da postupa neovlašćeno i protivpravno, pa je to i htio, tako što je toga dana u porodičnoj kući, u prizemlju, u stanu svoga brata, iskoristio njegovu odsutnost i u jednoj prostoriji neovlašćeno držao radi prodaje ovu opojnudrogu u sedam plastičnih kesa neto mase: m1=803,30g, m2=910,43g, m3=397,50g, m4=6005g, m5=162,07g, m6=188,10g i m7=1025,70g, kao i količinu od 909,74g u jednoj metalnoj posudi, te količinu od 1,465g koja se u tragovima nalazila u dva blendera i jednom plastičnom situ, koja sva opojna droga je pronađena prilikom pretresa kuće i od istog oduzeta, zajedno sa blenderom, sitom, jednom metalnom presom i digitalnom vagom,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36, 42, 45 i 46. st. 1 tač. 3., Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju od 1 (jedne) godine i 5 (pet) mjeseci, u koju kaznu mu se uračunava vrijeme provedeno u pritvoru počev od 06.11.2018. godine, od 12,30 časova.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u ukupnoj količini od 10403,305 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice, kao i digitalna vaga kao sredstvo upotrebljeno za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice u budžet Crne Gore na broj 832-7113-04, na ime troškova branioca po službenoj dužnosti adv. M. M. uplati iznos od 1.270,5 €, da na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, kao i 100,00 € na ime sudskog paušala Višem sudu u Podgorici na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 203/18 od 18.04.2019. godine, optuženom B. M. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 24.06.2019. godine, Više Državno tužilaštvo dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 24.06.2019.godine, sud je pročitao dokaze predložene optužnicom i to: Zapisnik Uprave policije - Sektora kriminalističke policije, Odsjek za borbu protiv droge, grupe sa suzbijanje droga Podgorica, o pretresanju stana i drugih prostorija, 49/4 broj 240/18-10 od 06.11.2018. godine, i izvršio uvid u dokumentaciju Ministarstva unutrašnjih poslova, Uprave polciije - Centra bezbjednosti Podgorica, broj 61-10-244-2313/2529 od 06.11.2018. godine, dvije potvrde Uprave police - Sektora kriminalističke policije, Odsjeka za borbu protiv droge, Grupa za suzvijanje droga Podgorica, o privremenom oduzimanju predmeta od 06.11.2018. godine, Izvještaj o kriminalističko-tehničkom pregledu lica mjesta, broj knjige uviđaja 2529/2018 od 06.11.2018. godine, Izvještaj Forenzičkog centra Danilovgrad o hemijskom vještačenju br. 917/19 od 02.04.2019. godine i izvršio uvid u fotodokumentaciju koja je sastavni dio izvještaja, Izvještaj o trasooškom vještačenju Forenzičkog centra Danilovgrad br. 918/19/1 od 09.10.2018. godine, pročitao Zapisnik Kt.(sp)br. 78/19, Zapisnik o pregovaranju Kt.(sp) br. 78/19 i Sporazum o priznanju krivice Kt.(sp)br. 78/19 svi od 24.06.2019. godine i izvod iz kaznene evidencije Ministarstva pravde Crne Gore broj 05/2-72-7290/19 od 31.05.2019. godine, na ime optuženog B. M..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 1 (jedne) godine i 5 (pet) mjeseci, srazmjerna stepenu krivice optuženog i težini počinjenog krivičnih djela, a posebno kada se ima u vidu izraženo iskreno kajanje i prihvatanje krivice za izvršeno krivično djelo, porodične prilike optuženog da je otac jednog malodobnog djeteta, a koje okolnosti u svojoj ukupnosti po ocjeni suda predstavljaju naročito olakšavajuće okolnosti, koje opravdavaju ublažavanje kazne optuženom ispod zakonom propisanog minimuma za predmetno krivično djelo, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti marihuane u ukupoj količini 10403,305 grama, koja droga se ima uništiti po pravosnažnosti presude donijete na osnovu sporazuma o priznanju krivice kao i digitalna vaga, kao sredstvo upotrijebljeno za izvršenje krivičnog djela, kako bi se otklonili stanja i uslovi da optuženi ubuduće ne vrši krivična djela u okviru opšte svrhe propisisvanja mjera bezbjednosti iz čl. 66. Krivičnog zakonika Crne Gore.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, i to na ime nagrade braniocu po službenoj dužnosti adv. M, M,, iznos od 1.270,5€, na ime paušala Višem državnom tužilaštvu u Podgorici iznos od 100,00€ i na ime sudskog paušala Višem sudu u Podgorici iznos od 100,00€, sve u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 25.06.2019.godine
Zapisničar S U D I J A
Novčić Slobodanka,s.r Tabaš Predrag, s.r
PRAVNA POUKA
Protiv ove presude nije dozvoljena žalba.

Tačnost otpravka ovjerava namješenik suda
Novčić Slobodanka