K br. 161/14
U IME CRNE GORE
OSNOVNI SUD U BARU, kao prvostepeni krivični, sudija G. Š. kao sudija pojedinac, sa zapisničarom M. M., u krivičnom predmetu okrivljenog Đ. P., zbog krivičnog djela ugrožavanja sigurnosti iz čl.168 st.1 Krivičnog zakonika, po optužnom predlogu Osnovnog državnog tužilaštva u Baru Kt br. 476/13 od 19.08.2013. godine, nakon održanog glavnog javnog pretresa u prisustvu zastupnika optužbe savjetnika kod Osnovnog državnog tužilaštva u Baru Đ. P. i okrivljenog dana 10.07.2014. godine donio je i javno objavio

PRESUDU

Okrivljeni Đ. P., od oca R. i majke B. rođene R., rođen ... godine u B., sa prebivalištem u B., ul. .., državljanin Crne Gore, po zanimanju keramičar, pismen, oženjen, sa završenom srednjom školom, srednjeg imovnog stanja, osuđivan presudom Osnovnog suda u Nikšiću K br. 60/06 od 04.01.2007.godine zbog krivičnog djela iz čl412 st.2 u vezi st.1KZ na kaznu zatvora u trajanju od 30 dana, presudom Okružnog suda Sremska Mitrovica K br.3/05 od 17.05.2007.godine zbog krivičnog djela iz čl.206 st.3 u vezi čl.30 KZ na jedinstvenu kaznu zatvora u trajanju od dvije godine i šest mjeseci i presudom Višeg suda u Podgorici K br. 241/02 od 26.01.2010.godine zbog krivičnog djela iz čl.30 st.2 tačka 3 KZ RCG u vezi čl.19 KZ SRJ na kaznu zatvora u trajanju od jedne godine i šest mjeseci.

Na osnovu čl. 373 tač. 2 Zakonika o krivičnom postupku
OSLOBAĐA SE OD OPTUŽBE
Da je:

Dana 11. avgusta 2013. godine, u Baru, u naselju Šušanj, ispred kapije kuće vlasništvo V. M., svjestan svog djela čije izvršenje je htio, iako je znao da je njegovo djelo zabranjeno, ugrozio sigurnost oštećene Ć. A. prijetnjom da će napasti na život i tijelo oštećene, na način što je nakon kraće rasprave uputio prijetnju „Mene pritiska čovjek kojem dugujem pare, ako mi do danas u 18,00 časova ne daš novac, ja ću da ubijem tebe, njega i sebe“, što je kod oštećene izazvalo osjećaj straha i ugroženosti.

čime bi izvršio krivično djelo ugrožavanje sigurnosti iz čl.168 st.1 Krivičnog zakonika.

Jer nije dokazano da je učinio djelo za koje je optužen.

Oštećena Ć. A. se radi ostvarivanja imovinsko pravnog zahtjeva upućuje na parnični postupak.

Troškovi krivičnog postupka padaju na teret budžetskih sredstava suda.

O b r a z l o ž e n j e
Optužnim predlogom Osnovnog državnog tužilaštva u Baru Kt.br. 476/13 od 19.08.2013. godine stavljeno je na teret okrivljenom izvršenje krivičnog bliže opisanog u dispozitivu.

Okrivljeni je u svojoj odbrani u prethodnom postupku izjavio da ne priznaje izvršenje krivičnog djela koje mu se stavlja na teret. On je 2011.g. Č. A. prodao vozilo marke „Volvo S 60“ za cijenu od 9.500 eura. O kupoprodaji tog vozila sa Ć.A. nije potpisivao kupoprodajni ugovor, već joj je samo tom prilikom predao punomoćje na njegovo ime, ali njihovom usmenom dogovoru prisustvovao je njegov drug B.L. i Ć. A. mu je tom prilikom dala novac u iznosu od 500 eura kao prvu ratu, a dogovor je bio da mu ostatak novca preda za mjesec dana. Nakon mjesec dana A. mu je rekla da je vozilo prodala svom momku P. R. iz P. i da dodje u P. kako bi mu P. odmah dao novac u iznosu od 5.000,00 eura, što je isti i učinio u prisustvu njegovog druga L.B. Ostalih 4.000,00 eura Ć. A. je trebalo da mu isplati u roku od mjesec dana. U medjuvremenu, on je otišao na izdržavanje kazne zatvora u trajanju od godinu i po dana i kada je izašao u februaru 2012. godine Ć.A. je tražio da mu vrati novac i ona mu je rekla da taj novac nema i da čeka da joj dodju sestra i zet iz Njemačke, kako bi joj dali novac. Dana 21. maja 2013. godine Ć. A. mu je rekla da će joj sestra i zet u Bar doći 10 ili 11 avgusta do 12 sati. On je dan prije davanja ovog iskaza, oko 11,45 časova pozvao telefonom i pitao je gdje je, a ona mu je rekla da se nalazi u naselju Šušanj i da čisti kuću nekoj osobi. On je tada otišao do naselja Šušanj, do kuće gdje je ona čistila i sačekao je ispred kapije na ulici i tom prilikom je pitao da li su joj došli sestra i zet. Ona mu je odgovorila da su sestra i zet tog jutra u 07,00 časova krenuli iz Njemačke i da će doći oko 18,00 časova. On je pitao da li je sigurno da će oni doći danas, na šta mu je ona odgovorila „Jeste sto posto“ i on je sa svojim vozilom krenuo prema kući. Oko 18,00 časova on je po dogovoru pozvao Anisu na njen mobilni telefon i tada mu se na telefon javio inspektor D. Š.i rekao mu da dodje u prostorije CB Bar radi uzimanja izjave. Takodje napominje da je ranije, ne može se sjetiti tačno kada, A. Ć. prodao vozilo marke „Pasat“, za 4.000,00 eura i taj novac mu je ona uredno isplatila. Ć. A. ni juče, ni nikada u životu nije prijetio zbog ovog novca. Ona je njega sve vrijeme lagala da će mu novac vratiti. Dok je on razgovarao sa Anisom ispred kapije kuće u kojoj je čistila u Šušnju, tom razgovoru nije niko osim njih dvoje prisustvovao. Njemu Ć. A. nije davala nikakvo vozilo u kompenzaciju za vozilo marke „Volvo S 60“, već kao što je objasnio dogovor je bio da mu isplati novac u iznosu od 9.500,00 eura. Na glavnom pretresu je naveo da je u prethodnom postupku opisao da je Ć. A. prodao vozilo, da mu je ostala dužna novac i tom prilikom je zaboravio da je njemu dana 21.05.2013.g. ona rekla da će njena sestra i zet sigurno doći iz Njemačke i kada je oko 18 časova tog dana pozvao Anisu na njen mobilni telefon umjesto nje mu se javio inspektor Š. D. koji mu je rekao da dođe u prostorije Uprave policije jer je Ć. A. prijavila da je njoj uputio prijetnje da će da ubije nju i sebe i neko lice za koje ja ne zna ko je, a u pitanju je neko lice koje na njega vrši pritisak da mu da taj novac koji njemu duguje A.. On je oženjen i otac 3 maloljetne djece, novac od 4.000 eura ne predstavlja iznos zbog koga bi on uradio bilo što ni kome drugom, a ne naročito sebi, a očigledno je da je Ć. A. prijavljivanjem ovog događaja policiji željela da izbjegne plaćanje duga prema njemu. Da je Ć. A. njemu zaista dužna taj novac može potvrditi L.B.. Takođe dodaje da su B. L. i on bili svjedoci u parničnom postupku koji je vođen po tužbi Ć. A. protiv njenog momka P. R. jer je on njoj ostao dužan iznos od 4.000 eura u vezi predmetnog vozila. Misli da je taj postupak vođen 2011 godine. Na pitanje zastupnika optužbe da li je razgovoru koji se odvijao 21.05.2013.g. u vezi dolaska njene sestre i zeta prisustvovalo neko lice navodi da su ovom razgovoru prisustvovali samo on i Ć. A. i niko drugi. Za vrijeme od nastanka ovog duga do predmetnog događaja Ć. A. nije pokušavala da mu vrati ovaj novac. U tom periodu on je u vremenu od jedne ipo godine bio u zatvoru u Podgorici i Sremskoj Mitrovici.

U dokaznom postupku sud je saslušao oštećenu Ć. A., svjedoke Š.D., Đ. M. i V. B., pročitao je izvod iz kaznene evidencije na ime okrivljenog Đ. P. UP CB Bar br. 71-03/1-245/13 -2976/2 od 23.08.2013.g. i izvršio je uvid u presudu Osnovnog suda u Podgorici P br. 2456/11.

Svjedok oštećena Ć. A. je u svom iskazu u prethodnom postupku navela da je u septembru 2010. godine od Đ. P.a kupila vozilo marke Pasat za iznos od 5.500,00 eura, koji novac je isplatila u ratama po dogovoru sa Đ.em. Početkom 2011. godine ona se sa Đ. P.om dogovorila da mu da vozilo „Pasat“ i 4.000,00 eura u ratama bez kamate, za vozilo marke „Volvo S 60“. U maju 2011. godine, ona je vozilo „Volvo“ prodala svom tadašnjem momku P. R.u i toj prodaji je prisustvovao Đ. P., obzirom da je on imao punomoćje za vozilo „Volvo“ i obzirom da mu ga je on prodao. Tom dogovoru je takođe prisustvovao i Bulatović Luka. Pojašnjava da je njena namjera bila da proda vozilo „Volvo“ i da od tih para isplati Đ. P.a, kao i da od ostatka novca renovira kuću P. R.a , obzirom da su imali namjeru da žive zajedno. Prilikom ovog dogovora P. R. je njoj predao 5.000,00 eura u prisustvu Đ.a i B., dok je ostatak novca u iznosu od 4.000,00 eura trebao da da za par dana. Ona je ovaj novac od 5.000,00 eura iskoristila za vraćanje nekih svojih dugova, dok je novac od 4.000,00 eura koji je P. trebao da joj preda planirala da da Đ.u. Nakon ovoga se posvađala sa P. R.om, jer je on zadržao vozilo „Volvo“, a nikad joj nije isplatio novac u iznosu od 4.000,00 eura i zbog toga je istog tužila za naknadu štete i navedeni postupak se vodio pred Osnovnim sudom u Podgorici. Ovaj spor koji se vodio u Podgorici protiv P. R.a ona je izgubila i isti joj nikad nije vratio novac. Nakon što je predala vozilo P. R.u u Bar se vratila sa Đ. P.om i zna da je on tog istog dana pošao na izdržavanje kazne u Spuž. Dok je Đ. P. bio u zatvoru nju je u više navrata posjećivao njegov brat Đ. M. i tražio joj novac na ime duga koji je imala prema P.u. Ona mu je mu tim prilikama isplatila 1.800,00 eura i dva puta po 300,00 eura. U februaru 2012. godine Đ. P. je izašao iz zatvora i došao da je traži ispred zgrade u kojoj je živjela, u ul. B. Č. i tom prilikom joj je rekao da mu je žena bolesna od kancera, da mu hitno treba novac i da mu duguje 5.000,00 eura, obzirom da joj je obračunao kamatu na dug. Ona mu je tada rekla da toliki novac nema da mu da, da nije bio dogovor da mu plaća kamatu na dug. Od toga dana nju je Đ. P. svakodnevno zvao i tražio joj da mu plati 5.000,00 eura i na tih 5.000,00 eura rekao da mu duguje mjesečno 500,00 eura na ime kamate. Ona je Đ. P.u u aprilu 2012. godine dala novac u iznosu od 500,00 eura, tako što je prodala svoj televizor 300,00 eura i dala mu novac od kirije 200,00 eura. Nakon ovoga ona je Đ.u rekla da ne može da mu daje kamatu jer ima dvoje djece i podstanar je i tada joj je Đ. ponudio da mu dug od 5.000,00 eura vraća u ratama tako što ću mu svakog mjeseca isplaćivati po 200,00 eura, što je i učinila u četiri navrata i ukupno mu dala još 800,00 eura. Nije bila u finansijskoj mogućnosti da ispoštuje ovaj dogovor nakon čega je Đ. P. svakodnevno od nje tražio novac i prijetio joj. Dana 11.08.2013. godine, oko 12,00 časova, nju je Đ. P. pozvao na njen broj telefona i pitao je gdje je, a ona mu je rekla da se nalazi u Š. u kući V. M. kod koje radi i da ću mu se javiti kasnije. Na to joj je on rekao da se moraju vidjeti hitno, nakon čega je došao ispred kapije kuće u kojoj radi i pozvao je da izadje. Kada je izašla ispred kapije vidjela je da je Đ. P. došao nekim plavim vozilom koje je parkirao na trotoaru i tom prilikom joj je on rekao da mu hitno treba novac, da se snadje, jer on nekom čovjeku treba da vrati te pare. Tražio joj je da mu da odmah 500,00 eura, na što mu ja rekla da te pare nema i da ih ne može nabaviti, a on joj je uputio riječi „Mene pritiska čovjek kojem dugujem pare, ako mi do danas u 18,00 časova ne daš novac, ja ću da ubijem tebe, njega i sebe“, nakon čega se svojim vozilom udaljio u pravcu grada. Ona se se nakon ovoga vratila u kuću i nastavila da radi, bila je u velikom strahu, ali je morala da završi posao, obzirom da od toga izdržavam djecu, ali ne zna kako je uspjela da završi do kraja radnog vremena, jer je stalno razmišljala o onome što joj je rekao Đ. P. i šta će biti kad izadje sa posla. Negdje oko 17,00 časova, kada je završila posao, odlučila je da ode u policiju sa svojom kćerkom S. jer je samohrana majka i nema nikoga u Crnoj Gori, da prijavi dogadjaj, obzirom da je bila u strahu da bi se njoj ili njenoj djeci moglo nešto desiti. Đ. P.u duguje od ukupnog duga još 300,00 eura. Taj novac bi mu sigurno vratila da je mogla do sada i kad bude u mogućnosti taj novac ću mu vratiti. Kao što je već rekla, ona je nakon prijetnji koje joj je uputio Đ. P. osjetila veliki strah za svoju bezbjednost i bezbjednost svoje porodice, a ovo posebno iz razloga jer joj je on i ranije prilikom njihovih susreta upućivao razne prijetnje, a takodje jer je u saznanju da je on osoba koja je sklona nasilju. Ove prijetnje od ranije nije prijavljivala iz straha za bezbjednost nje i njene porodice, jer joj je Đ. P. ranije govorio da ako prijavi njega, uvijek će biti neko drugi ko će umjesto njega „završiti posao“. Juče je pošla da prijavi njegove prijetnje jer više ne može da izdrži od pritiska i straha od njega. Na glavnom pretresu je dodala da je u više navrata bratu Đ. P.a i lično Đ. P.u vraćala određene novčane iznose. Te iznose vraćala je ovim licima bez pismenih tragova, bez svjedoka, tako da su prisustvovali samo Đ. P. i ona ili Đ. Milan i ona. Predložila je i da se sasluša jedan svjedok koji je bio prisutan kada je ona Đ. P.u davala pare na ime duga . U svom iskazu navela je da su vraćanju novca prisustvovali isključivo ona i Đ. P. ili njegov brat, iz razloga jer su oni insistirali da se novac vraća isključivo u njihovom prisustvu, a u tim trenucima u kući u kojoj ona živi je bio prisutan B.V. , koji joj je nekoliko puta i pomagao da taj novac vrati. Sa Đ. M. nikada nije imala nikakav nesporazum. Dana 10 maja 2011.g kada je u Podgorici prodala auto P. R.u dug prema Đ. P.u iznosio je 4.000 eura. Đ. je tada otišao na izdržavanja kazne zatvora koje se produžilo na 10 mjeseci sjeća se da je u julu i avgustu Đ. M. jednom prilikom dala 2.000 eura i još jednu ratu od 300 eura, prije nego što je Đ. izašao iz zatvora dug je iznosio oko 2.000 eura.

Tačno je da je jednom prilikom Đ. M.saopštila ali to je bilo u januaru 2013.g. i radilo se o iznosu od 5.000 eura, budući da je Đ. iznos od 2.000 povećao na 5.000 eura. Kao oštećena pridružuje se krivičnom gonjenju i postavlja imovinsko pravni zahtjev koji ne može da precizira.

Svjedok Š.D. je u svom iskazu naveo da mu je poznato da je Ć. E. pristupila u prostorije Uprave policije PJ Bar kojom prilikom je prijavila problem koji ima sa Đ. P.om. Ona je saopštila da je Đ. dolazio u stan u kome ona živi u naselju Š., da joj je tražio novac i da joj je upućivao prijetnje. Ne može se sjetiti koji novčani iznos je Đ. potraživao, po kom osnovu, a ne može se sjetiti ni prijetnji koje je Ć. saopštila da joj je Đ. upućivao. Sjeća se da je Ć. A. prilikom davanja obavještenja bila uzrujana i uplakana. Nakon ovoga stupio je u kontakt sa Đ. P.om, pozvao ga je da dođe u prostorije Uprave policije i od njega uzeo izjavu.

Svjedok Đ. M. je u svom iskazu naveo da se ne može izjasniti o previše detalja ovog događaja jer mu isti nisu poznati. Zna da je njegov brat Ć. A. ranijih godina prodao 2 auta i to jedno marke Pasat, a drugo marke Volvo. Njega je dva ili tri puta, ne može se sjetiti tačno koliko puta, pozivala Ć. A. i predavala mu novčane iznose koje je nakon toga on davao svom bratu. O kojim novčanim iznosima se radilo ne može da se izjasni jer se ne sjeća. Po kazivanju njegovog brata Ć. A. je njemu ostala dužna 4.000 eura, a njemu je jednom prilikom Ć. A. saopštila da nije u mogućnosti vratiti dug zbog toga što joj je novac oročen kod nekog Rusa i da iz tog razloga nije u mogućnosti da podigne novac. Ne može se izjašnjavati o stanju dugovanja između njegovog brata i Ć. A. ali zna kada je ona njemu jednom prilikom iza prodavnice Kaća trebalo da preda novac koji bi on predao njegovog bratu , novac mu nije predala navodeći da je novac oročen kod tog Rusa, a rekla mu je da je dug prema njegovom bratu 4.000 eura.

Svjedok V. B. je u svom iskazu naveo da se ne može izjašnjavati ni o jednom detalju. Ć. A. poznaje i ista je njegova prijateljica. Đ. P.a ne poznaje. Nije upoznat sa tim da je između njih postojao neki dužničko povjerilački odnos. Ne sjeća se da je jednom prilikom Ć. E. davao novac da bi ova izmirivala obaveze prema Đ. P.u.

Iz izvoda iz kaznene evidencije na ime okrivljenog Đ. P.a UP CB Bar br. 71-03/1-245/13 -2976/2 od 23.08.2013. godine je utvrđeno da je okrivljeni osuđivan presudom Osnovnog suda u Nikšiću K br. 60/06 od 04.01.2007.godine zbog krivičnog djela iz čl412 st.2 u vezi st.1KZ na kaznu zatvora u trajanju od 30 dana, presudom Okružnog suda Sremska Mitrovica K br.3/05 od 17.05.2007.godine zbog krivičnog djela iz čl.206 st.3 u vezi čl.30 KZ na jedinstvenu kaznu zatvora u trajanju od dvije godine i šest mjeseci i presudom Višeg suda u Podgorici K br. 241/02 od 26.01.2010.godine zbog krivičnog djela iz čl.30 st.2 tačka 3 KZ RCG u vezi čl.19 KZ SRJ na kaznu zatvora u trajanju od jedne godine i šest mjeseci.

Uvidom u presudu Osnovnog suda u Podgorici P br. 2456/11 je utvrđeno da je parnični postupak pokrenula tužilac Ć. A. protiv tuženog P. R.a. Presuda je donijeta 4.03.2013. godine, odbijen je tužbeni zahtjev u kojem je tuženi protivtužilac P. R. obavezan da tužilji protivtuženoj Ć. A. na ime duga po osnovu izvršenja obaveza iz ugovora o kupoprodaji marke Volvo S 60 reg.br. PVAN 544 isplati iznos od još 4.000 eura. Istom presudom je utvrđeno da je P. R. vlasnik pmv marke Volvo S 60 reg.oznake PV AN544.

Ocjenom izvedenih dokaza nije dokazano da je okrivljeni učinio krivično djelo koje mu se stavlja na teret.

U postupku nije dokazano da je okrivljeni dana 11. avgusta 2013. godine, u Baru, u naselju Š., ispred kapije kuće vlasništvo V. M., nakon kraće rasprave uputio prijetnju „Mene pritiska čovjek kojem dugujem pare, ako mi do danas u 18,00 časova ne daš novac, ja ću da ubijem tebe, njega i sebe“ oštećenoj Ć. A.. Okrivljeni iznoseći svoju odbranu ne priznaje da je učinio predmetno krivično djelo. Nije sporio da je kritičnom prilikom otišao do kuće gdje je oštećena čistila i sačekao je ispred kapije na ulici. Tvrdi da je tom prilikom pitao da li su joj došli sestra i zet iz Njemačke i da li je sigurno da će doći, s obzirom da mu je oštećena rekla da nema da mu vrati novac koji mu duguje i da će joj sestra i zet taj novac dati kada dođu. Nakon što mu je ona rekla da će sigurno doći, on je svojim vozilom otišao kući. Istog tog dana je pozvao na telefon oštećenu po dogovoru sa njom i tada mu se javio inspektor Š. i pozvao ga u policiju. Nije prijetio oštećenoj Ć. A. zbog iznosa od 4.000,00 € i ne bi prijetio nikom zbog tog iznosa, a posebno zbog činjenice jer je oženjen i otac troje maloljetne djece. Smatra da ga je oštećena prijavila da bi izbjegla plaćanje duga prema njemu.

Oštećena Ć. A. je u toku postupku navela da je navedenog dana okrivljeni pozvao na njen broj telefona i pitao je gdje je i rekao joj da moraju da se vide hitno. Nakon toga je došao ispred kapije kuće gdje je radila , parkirao se na trotoaru ispred kapije i rekao joj da mu hitno treba novac, da se snađe, jer on treba taj novac da vrati nekom čovjeku. Tražio joj je odmah 500,00 € i ona mu je rekla da taj novac nema i da ga ne može nabaviti, a on joj je uputio riječi „Mene pritiska čovjek kojem dugujem pare, ako mi do danas u 18,00 časova ne daš novac, ja ću da ubijem tebe, njega i sebe“, nakon čega se svojim vozilom udaljio u pravcu grada.

Tokom postupka sud je saslušao svjedoke Đ. M., Š. D. i Vi. B.. V. B. je izjavio da mu je oštećena prijateljica, ali da ništa ne zna o njenom odnosu sa Đ. P.om, dok se Đ. M. izjasnio da mu detalji onoga što se desilo kritičnog dana između njegovog brata okrivljenog Đ. P.a i oštećene Ć. A. nisu poznati. Nesporno je utvrđeno da između okrivljenog Đ. P.a i oštećene Ć. A. postoji dužničko povjerilački odnos, kao i da dugovanja oštećene prema okrivljenom nisu u potpunosti izmirena. Međutim, sud ni iz jednog provedenog dokaza tokom glavnog pretresa, nije utvrdio da je okrivljeni ugrozio sigurnost oštećene, upućivanjem prijetnji. Provedenim dokazima je samo utvrdjeno da je Ć. A. imala dugovanje prema okrivljenom, da ta dugovanja nije izmirila, da su se kritičnog dana sreli i razgovarali o tome, ali nije dokazano da je okrivljeni počinio navedeno krivično djelo. Svjedok Š. D. je potvrdio da je oštećena kritičnog dana došla u prostorije Uprave policije PJ Bar i prijavila problem koji ima sa Đ. P.om i rekla mu da je dolazio u kuću gdje ona radi i prijetio joj. Ne sjeća se koje prijetnje je Ć. saopštila da joj je on uputio.Iz provedenih dokaza ne može se nesumnjivo zaključiti i nesporno utvrditi da je okrivljeni prijetio oštećenoj jer i okrivljeni i oštećena saglasno izjavljuju da njihovom razgovoru nije niko prisustvovao. Po ocjeni suda da je okrivljeni želio da lažno predstavi predmetni događaj naveo bi da kritičnom prilikom nije ni bio na licu mjestu, a činjenica da je okrivljeni izjavio da je sa oštećenom razgovarao, predstavljajući tok razgovora, ukazuje da je okrivljeni događaj predstavio istinito.

Imajući u vidu naprijed navedeno donijeta je presuda kojom se okrivljeni oslobađa od optužbe na osnovu čl. 373 tč. 2 ZKP.

Na osnovu čl. 239 st. 3 ZKP oštećena Ć. A. je radi ostvarivanja imovinsko pravnog zahtjeva upućena na parnični postupak, jer je sud donio presudu kojom je okrivljeni oslobođen od optužbe.

Odluka o troškovima krivičnog postupka zasniva se na odredbi čl. 230. st.1 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude.

OSNOVNI SUD U BARU

Dana 10.07.2014. godine
Zapisničar S U D I J A
M. M. G. Š.

PRAVNA POUKA: Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.

Žalba se predaje ovom sudu u dva primjerka.

DN-a: -1 x spisi
-1 x okrivljeni
- 1 x oštećena
- 1 x ODT Bar