K.br. 82/10
U IME NARODA
OSNOVNI SUD U BARU, kao prvostepeni krivični, u vijeću sastavljenom od sudije Aleksandre Leković, kao predsjednika vijeća, i sudija porotnika S. D. i J. F., kao članova vijeća, sa zapisničarom Anom Stanišić, u krivičnom predmetu okrivljenog S.L. zbog krivičnog djela falsifikovanje isprave iz čl.412.st.2.u vezi st.1. Krivičnog zakonika CG, po optužnici Osnovnog državnog tužioca u Baru Kt.br.47/10 od 24.02.2010.godine, nakon održanog glavnog javnog pretresa u prisustvu zastupnika optužbe Višnje Medojević i okrivljenog, dana 05.03.2010.godine donio je i javno objavio

P R E S U D U
Okrivljeni S.L., od oca R. i majke T, rodjene K. rodjen ......godine u mjestu Greikoc - Suva Reka- Kosovo, Albanac, završio osnovnu školu, oženjen, otac troje djece, pismen, lošeg imovnog stanja
KRIV JE
Zato što je:

Dana 24.01.2010.godine, oko 20,00 časova na graničnom prelazu Gat V Luke Bar u Baru, upotrijebio kao pravu lažnu javnu ispravu - boravišnu dozvolu Republike Italije - (Permesso di soggiorno) ser. br. ..... ., na način što je prilikom kontrole putnih isprava i ukrcaja putnika na putnički bord "Sveti Stefan" koji saobraća na liniji - Bar - Bari - Bar, ovlašćenim službenim licima Uprave policije - Područne jedinice u Baru - Ekspoziture granične policije u Baru pokazao istu, koja nije izdata od strane nadležnih organa Republike Italije u kojoj ispravi su upisani njegovi lični podaci i postavljena njegova fotografija,
- čime je izvršio krivično djelo – falsifikovanje isprave iz čl. 412 st. 2 u vezi st. 1 Krivičnog zakonika Crne Gore (KZ CG).

- Pa ga sud primjenom čl. 4, 32, 36, 42, 45 i 46 Krivičnog zakonika i čl. 359, 360 i 364 ZKP-a.

O S U D J U J E
Na kaznu zatvora u trajanju od 40 /četrdeset/ dana, u koju kaznu mu se uračunava vrijeme provedeno u pritvoru od 24.01.2010.godine do 05.03.2010.godine.

Prema okrivljenom se na osnovu čl. 75 KZ CG izriče
MJERA BEZBJEDNOSTI
Oduzimanje boravišne dozvole republike Italije ser br. ...., kao predmeta izvršenja krivičnog djela.

Okrivljeni je dužan da plati troškove krivičnog postupka u iznosu od 50 eura u roku od 15 dana od pravosnažnosti presude pod prijetnjom izvršenja.

O b r a z l o ž e nj e
Optužnicom ODT u Baru Kt.br.47/10 od 24.02.2010. godine, okrivljenom je stavljeno na teret da je izvršio krivično djelo bliže opisano u izreci presude.

Okrivljeni je u svojoj odbrani u bitnom naveo da u Suvoj Reci živi jedan čovjek koji se zove F. koji se bavi regulisanjem dokumenata, pasoša, viza i ostalih dokumeta. Hto je da radi u inostranstvu, stupio je u kontakt sa F. kojem je dao dvije fotografije, a F. mu je donio radnu dozvolu Republike Italije u kojoj se nalazila njegova fotografija. Za ovo je F. platio 260 eura. Dana 24.01.2010. godine došao je na granični prelaz sa namjerom da otputuje za Italiju. Policajcima je pokazao svoj pasoš i ovu radnu dozvolu koju je pribavio od F. Međutim, policija mu je rekla da ova dozvola nije regularna i nije mu dozvolila da uđe na brod.

U dokaznom postupku sud je proveo sledeće dokaze: pročitan je iskaz svjedoka K.S. iz prethodnog postupka, potvrda o privremeno oduzetim predmetima UP PJ Bar ... od 24.01.2010.godine, pročitan je dopis Ambasade R. Italije br. ... od 17.02.2010. godine, nalaz i mišljenje sudskog vještaka grafološke struke dipl. ing. I. P. od 16.02.2107.godine i izvršen je uvid u boravišnu dozvolu Republike Italije ser br. ......

Svjedok K.S. je u svom iskazu u prethodnom postupku u bitnom navela da je dana 24.01.2010.godine, vršila kontrolu ukrcaja putnika na putnički brod „Sveti Stefan“ koji plovi na relaciji Bar- Bari –Bar. Tom prilikom na granični prelaz stupio je putnik S.L. koji je pokazao pasoš R. Kosova i boravišnu dozvolu Republike Italije ser. br. ... Pregledom boravišne dozvole i kontrolom na UV aparatu ustanovila je da papir ne odgovara originalu i da dozvola ne posjeduje nikakvu zaštitu. Dokumenta su od njega oduzeta, a nakon toga lice je privedeno u UP PJ Bar.

Iz potvrde Ekspoziture Granične policije u Baru o privremeno oduzetim predmetima od 24.01.2010.godine, utvrdjuje se da je od okrivljenog oduzeta boravišna dozvola Republike Italije ser br. ......

U dopisu Ambasade R. Italije br.... od 17.02.2010. godine je navedeno da dozvola boravka br. .... izdata na ime S.L. nije autentična.

U nalazu i mišljenju sudskog vještaka grafološke struke dipl. ing. I. P. iz Podgorice navedeno je da je mikroskopskim pregledom sporne boravišne dozvole ser. br. ..... koja glasi na ime S.L., po cijeloj površini su uočeni tragovi karakteristični za štampanje na inkyet štampaču. Na osnovu navedenog, sporni obrazac ne može biti auterntičan, odnosno isti je falsifikat.

Uvidom u boravišnu dozvolu Republike Italije ser. br. ... utvrdjuje se da ista glasi na ime okrivljenog S.L. i da se u njoj nalazi njegova fotografija i njegovi lični podaci.

Ocjenom izvedenih dokaza utvrđeno je da je okrivljeni izvršio krivično djelo koje mu se stavlja na teret. Utvrdjeno je da je okrivljeni dana 24.01.2010. godine, došao na granični prelaz Gat V Luke Bar u Baru, sa namjerom da se ukrca na putnički brod „Sveti Stefan“. Prilikom kontrole putnih isprava pokazao je lažnu italijansku dozvolu boravka na svoje ime. Iz razloga što su policajci Pogranične policije u Baru posumnjali u njenu vjerodostojnost, nisu mu dozvolili ukrcaj na brod. Tom prilikom je od okrivljenog od strane policije oduzeta predmetna dozvola boravka. Okrivljeni je u svojoj odbrani naveo da je predmetnu dozvolu pribavio od izvjesnog F. iz Suve Reke za iznos od 260 eura. Sud je iz nalaza i mišljenja vještaka grafološke struke, koji nalaz sud u cjelosti prihvata kao jasan, stručan i objektivan, nesporno utvrdio da obrazac sporne boravišne dozvole nije autentičan, odnosno da je isti falsifikovan. Takođe, i iz dopisa Ambasade Republike Italije se nesporno utvrđuje da predmetna dozvola boravka nije autentična. Prema tome, nesporno je da je predmetna dozvola boravka lažna javna isprava, s obzirom da nije izdata od strane državnih organa Republike Italije, odnosno od subjekta koji je označen kao njen izdavalac. Utvrđeno je, a što proizilazi iz odbrane okrivljenog, da je dozvolu boravka pribavio od jednog čovjeka, dakle od lica koje nije bilo ovlašćeno za izdavanje boravišnih dozvola. Postupajući na način predstavljen u izreci okrivljeni je ostvario sva bitna obilježja krivičnog djela falsifikovanje isprave iz čl. 412 st.2 u vezi st. 1 KZCG.

Utvrđeno je da je okrivljeni krivično djelo izvršio sa umišljajem, da je bio svjestan da posjeduje lažnu dozvolu boravka, koju je kako je nesporno, upotrijebio kao pravu na graničnom prelazu u Baru. Okrivljeni je znao da je u pitanju neregularna boravišna dozvola, s obzirom da ju je pribavio od lica koje nije bilo ovlašćeno da izdaje te isprave, zaobilazeći propisanu proceduru.

Sud je okrivljenog osudio na kaznu zatvora u trajanju od 40 /četrdeset/ dana. Za krivično djelo falsifikovanje isprave iz čl. 412 st.2 u vezi st. 1 Krivičnog zakonika CG propisana je kazna zatvora u trajanju od 3 mjeseca do 5 godina. Na strani okrivljenog cijenjene su sve olakšavajuće i otežavajuće okolnosti iz čl. 42 Krivičnog zakonika CG. Od olakšava​jućih okolnosti cijenjeno je priznanje izvršenja krivičnog djela, njegove porodične prilike jer je u pitanju oženjen čovjek, otac troje djece, lošeg imovnog stanja te pobude iz kojih je djelo učinjeno, odnosno da je okrivljeni djelo izvršio iz razloga što je želio da odlaskom u inostranstvo popravi svoj materijalni položaj. Otežavajućih okolnosti na strani okrivljenog nije bilo. Imajući u vidu kvalitet olakšavajućih okolnosti, koje su po ocjeni suda naročito olakšavajuće u svom zbiru, a u nedostatku otežavajućih okolnosti, ocijenjeno je da će se i sa kaznom zatvora ispod zakonskog minimuma postići svrha kažnjavanja, zbog čega je okrivljenom primjenom čl. 45 i 46 Krivičnog zakonika CG ublažena kazna. Izrečena kazna zatvora po ocjeni suda odgovara težini izvršenog krivičnog djela i krivičnoj odgovornosti okrivljenog i predstavlja mjeru koja je neophodna da bi se postigla svrha kažnjavanja.

Na osnovu čl.51 Krivičnog zakonika RCG u kaznu zatvora okrivljenom je uračunatov vrijeme provedeno u pritvoru od 24.01.2010.godine do 05.03.2010.godine.

Sud je na osnovu čl. 75 Krivičnog zakonika RCG okrivljenom izrekao mjeru bezbjednosti oduzimanja predmetne dozvole boravka kao predmeta upotrijebljenog za izvršenje krivičnog djela.

Odluka o troškovima zasniva se na odredbi čl. 202 st.1 ZKP-a, a ista se odnosi na na troškove rada suda, koji su određeni prema trajanju, složenosti krivičnog postupka i imovinskim prilikama okrivljenog.

Na osnovu izloženog odlučeno je kao u izreci presude.

OSNOVNI SUD U BARU

Dana 05.03.2010. godine
ZAPISNIČAR, PREDSJEDNIK VIJEĆA-SUDIJA
Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici u roku od 15 dana od dana prijema pismenog otpravka, preko ovog suda u dva primjerka.