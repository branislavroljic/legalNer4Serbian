K.br.62/20
U IME CRNE GORE
OSNOVNI SUD U DANILOVGRADU, kao krivični, sudija Sonja Keković, uz učešće Ane Ivanović, kao zapisničara, u krivičnom predmetu protiv okrivljenog K. M.a, koga brani A. L., advokat iz P. zbog krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.1145/20 od 02.09.2020. godine, koji je na ročištu povodom odlučivanja o sporazumu o priznanju krivice zastupao Siniša Milić, tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 28.12.2020. godine, donio je

P R E S U D U
Okrivljeni K. M., JMBG..., od oca M.i majke M., rođene P., rođen.... godine u P., sa prebivalištem u D., na adresi S. b.b., državljanin Crne Gore, razumije crnogorski jezik, njegov jezik je srpski, pismen, završio Filološki fakultet, penzioner, oženjen, otac troje djece, lošeg imovnog stanja, neosuđivan.

Kriv je

Što je:

Dana 23.07.2020. godine, oko 07,00 časova, u porodičnoj kući, u naselju Bubine u Spužu, Opština Danilovgrad, svjestan svog djela čije je izvršenje htio, znajući da je isto zabranjeno, suprotno članu 5 stav 2 Zakona o oružju, neovlašćeno držao lovačku pušku marke ERNST-THAKMANM-WERK-SUHL, model 125, kalibar 16 mm, fabričkog broja 814640 i 27 komada pripadajuće municije kalibra 16 mm iz člana 4 stav 3 tačka 11 Zakona o oružju, kao i municiju za vatreno oružje kategorije “B“ iz člana 4 stav 3 tačka 1 i tačka 8 Zakona o oružju i to: 179 komada municije kalibra 7,9 mm za pušku i 1 komad municije za pištolj kalibra 7,62 mm TT,
- čime je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Pa sud okrivljenom K. M.u, primjenom citiranih zakonskih propisa, te čl. 4, 5, 13, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 4 (četiri) mjeseca i istovremeno određuje da se ista neće izvršiti ako okrivljeni za vrijeme od 1 (jedne) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka - sudskog paušala uplati novčani iznos od 30,00 €, u roku od 15 dana po pravosnažnosti presude.

Na osnovu čl.75 st.1 KZ CG, od okrivljenog K. M.a trajno se oduzima lovačka puška marke Ernst-Thakmanm-Werk-Suhl, model 125 kalibra 16 mm, fabričkog broja 814640, 27 komada pripadajuće municije kalibra 16 mm, 179 komada municije kalibra 7,9 mm za pušku i jedan komad municije za pištolj kalibra 7,62 mm TT.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.1145/20 od 02.09.2020. godine, okrivljenom K. M.u stavljeno je na teret da je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Dana 23.12.2020. godine, uz dopis Osnovnog državnog tužilaštva u Podgorici Kt.br.1145/20 od 22.12.2020. godine, Osnovnom sudu u Danilovgradu su dostavljeni zapisnik o pregovaranju Kt.br.1145/20 od 22.12.2020. godine, zapisnik o saslušanju okrivljenog K. M.a Kt.br.1145/20 od 22.12.2020. godine i sporazum o priznanju krivice Kt.br.1145/20 od 22.12.2020. godine, zaključen između državnog tužioca Osnovnog državnog tužilaštva u Podgorici Maje Janković i okrivljenog K. M.a, u prisustvu branioca okrivljenog, advokata A. L.a, a radi odlučivanja o sporazumu o priznanju krivice.

Na ročištu za razmatranje sporazuma o priznanju krivice, održanom dana 28.12.2020. godine, sud je pročitao dokaze predložene optužnim predlogom: zapisnik o pretresanju stanja i drugih prostorija Uprave policije OB Danilovgrad br.Sl/20, sačinjen dana 23.07.2020. godine; potvrdu o privremeno oduzetim predmetima Uprave policije OB Danilovgrad br.Sl/20 sačinjena dana 23.07.2020. godine, na ime okrivljenog K. M.a; izvještaj o kriminalističko-tehničkom pregledu lica mjesta i uzorkovanju tragova, knjiga uviđaja 120/20 od 23.07.2020. godine; izvještaj o balističkom vještačenju Forenzičkog centra u Danilovgradu, Grupa za balistiku br.2089/20 od 24.08.2020. godine; izvršio uvid u lovačku pušku marke Ernst-Thakmanm-Werk-Suhl, model 125 kalibra 16 mm, fabričkog broja 814640, 27 komada pripadajuće municije kalibra 16 mm, 179 komada municije kalibra 7,9 mm za pušku i jedan komad municije za pištolj kalibra 7,62 mm TT; pročitao izvod iz kaznene evidencije Ministarstva pravde Crne Gore KE br.174/20 od 18.09.2020. godine, na ime okrivljenog K. M.a; zapisnik o pregovaranju Kt.br.1145/20 od 22.12.2020. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici Maje Janković i okrivljenog K. M.a, u prisustvu branioca okrivljenog, advokata A. L.a; zapisnik o saslušanju okrivljenog K. M.a Kt.br.1145/20 od 22.12.2020. godine, sačinjen pred ODT-om u Podgorici i sporazum o priznanju krivice Kt.br.1145/20 od 22.12.2020. godine, zaključen između državnog tužioca Osnovnog državnog tužilaštva u Podgorici Maje Janković i okrivljenog K. M.a, u prisustvu branioca okrivljenog, advokata A. L.a.

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog K. M.a i da je okrivljeni u vrijeme i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, porodične prilike - oženjen, otac troje djece, da je lošeg imovnog stanja, kao i da ranije nije neosuđivan, dok otežavajućih okolnosti na strani okrivljenog nije bilo. Imajući u vidu navedene olakšavajuće okolnosti na strani okrivljenog, te odsustvo otežavajućih okolnosti, sud nalazi da će se u konkretnom slučaju izrečenom uslovnom osudom, kojom je okrivljenom K. M.u utvrđena kazna zatvora u trajanju od 4 (četiri) mjeseca, sa rokom provjeravanja u trajanju od 1 (jedne) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka - sudskog paušala uplati novčani iznos od 30,00 eura, koji paušal je određen shodno složenosti i trajanju postupka, uz ocjenu imovinskih prilika okrivljenog. Prednje troškove okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Mjera bezbjednosti oduzimanje predmeta - lovačke puške marke Ernst-Thakmanm-Werk-Suhl, model 125 kalibra 16 mm, fabričkog broja 814640, 27 komada pripadajuće municije kalibra 16 mm, 179 komada municije kalibra 7,9 mm za pušku i jedan komad municije za pištolj kalibra 7,62 mm TT, izrečena je na osnovu čl.75 st.1 Krivičnog zakonika Crne Gore, jer se radilo o predmetima upotrijebljenim za izvršenje krivičnog djela, koji su svojina okrivljenog K. M.a.

Na osnovu izloženog, a u smislu odredbe čl.303 st.1 i čl.374 Zakonika o krivičnom postupku, odlučeno je kao u izreci presude.

ZAPISNIČAR SUDIJA
Ana Ivanović, s.r. Sonja Keković, s.r.

PRAVNA POUKA: Protiv ove presude nije dozvoljena žalba.