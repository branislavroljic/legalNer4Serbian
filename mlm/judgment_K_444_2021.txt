K. br. 444/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edina Kraja, u krivičnom postupku protiv okrivljenog I. Lj., zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, nakon javnog glavnog pretresa održanog 09.07.2021. godine, u prisustvu zastupnice optužbe D. I. - savjetnice u Osnovnom državnom tužilaštvu u Podgorici i okrivljenog, istog dana izrekao je i objavio,
P R E S U D U
Okrivljeni:

I. Lj., JMB ..., od oca O. i majke H., rođene B., rođen .. .. ... godine u P., sa prebivalištem u T. - D. b ..., državljanin Crne Gore, razumije crnogorski jezik, njegov jezik je albanski, penzioner, oženjen, otac osmoro djece, pismen, završio četiri razreda osnovne škole, dobrog imovnog stanja, osuđivan presudom Osnovnog suda u Podgorici K. br. 915/12 od 12.06.2013. godine zbog krivičnog djela građenje objekta bez građevinske dozvole iz čl. 326a Krivičnog zakonika (uslovna osuda), protiv kojeg se ne vodi postupak za drugo krivično djelo.

Kriv je

Što je:

Dana 05. maja 2021. godine, u porodičnoj kući, u D. b ..., Gradska opština T., svjestan svog djela, čije je izvršenje htio i znajući da je isto zabranjeno, suprotno čl. 23 st. 3 u vezi sa čl. 5 st. 2 Zakona o oružju, neovlašćeno držao oružje i municiju kategorije "B" iz čl. 4 st. 3 Zakona o oružju i to pištolj marke CZ, model 57, kal. 7,62 mm, bez fabričkog broja, sa okvirom i municijom - pet metaka kalibra 7,62 mm, a za koje oružje i municiju nije posjedovao oružni list izdat od strane nadležnog organa,
- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Na osnovu čl. 75 Krivičnog zakonika Crne Gore prema okrivljenom se izriče:

MJERA BEZBJEDNOSTI
ODUZIMANJE PREDMETA
Oduzimaju se od okrivljenog pištolj marke CZ, model 57, kal. 7,62 mm, bez fabričkog broja, sa okvirom i municijom - pet metaka kalibra 7,62 mm, kao predmeti upotrijebljeni u izvršenju krivičnog djela.

Obavezuje se okrivljeni da plati na ime troškova krivičnog postupka iznos od 50,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom I. Lj.je optužnim predlogom Osnovnog državnog tužilaštva u Podgorici Kt. br. 782/21 od 09.06.2021. godine stavljeno na teret izvršenje krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore. Zastupnica optužbe je u završnoj riječi ostala pri podnijetom optužnom predlogu, predloživši sudu da okrivljenog oglasi krivim i da ga osudi po zakonu.

Okrivljeni I. Lj. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je prije par godina od nepoznatog lica kupio pištolj, nepoznate marke, sa okvirom u kojem se nalazilo nekoliko metaka. Pištolj je kupio radi lične bezbjednosti, jer živi sam, pa se boji za svoju bezbjednost. Od kako je kupio pištolj nikada ga nije nosio van kuće i drži ga ispod jastuka na kojem spava. Pištolj je nabavio ilegalno i nikada nije za njega imao oružni list, a nije obraćao pažnju da li je na istom postojao fabrički broj. Zna da je držanje oružja krivično djelo, ali nije imao namjeru da nešto loše uradi sa pištoljem. Sam je rekao policijskim službenicima da u kući drži predmetni pištolj i pokazao im gdje se isti nalazi, a o čemu su policijski službenici sačinili službene zabilješke. Žao mu je što je neovlašćeno držao oružje i spreman je da snosi posledice zbog izvršenog krivičnog djela. U završnoj riječi nije imao šta da izjavi.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava Crne Gore KE 1009/2021 od 11.06.2021. godine na ime okrivljenog, a od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni dana 05. maja 2021. godine, u porodičnoj kući, u D. b ..., Gradska opština T., suprotno čl. 23 st. 3 u vezi sa čl. 5 st. 2 Zakona o oružju, neovlašćeno držao oružje i municiju kategorije "B" iz čl. 4 st. 3 Zakona o oružju i to pištolj marke CZ, model 57, kal. 7,62 mm, bez fabričkog broja, sa okvirom i municijom - pet metaka kalibra 7,62 mm, a za koje oružje i municiju nije posjedovao oružni list izdat od strane nadležnog organa.

Članom 4 st. 3 tač. 1 Zakona o oružju propisano je da je oružje B kategorije poluautomatsko ili repetirajuće kratko vatreno oružje. Takođe, članom 5 st. 2 istog zakona propisano je da je dozvoljena nabavka, držanje, nošenje i prenošenje oružja i municije, oružja kategorije B za koje je izdata odgovarajuća isprava o oružju, dok je čl. 23 st. 3 istog zakona, propisano da se oružni list za držanje oružja kategorije B izdaje fizičkom licu za oružje za ličnu bezbjednost, kao i za držanje i nošenje oružja za lovačko i sportsko oružje, na propisanom obrascu. Imajući u vidu da je okrivljeni u svojoj porodičnoj kući držao predmetno oružje i municiju za isto, koje nesumnjivo spada u kategoriju B, te da je to činio bez odgovarajuće isprave o oružju, odnosno bez izdatog oružnog lista, to je evidentno da je okrivljeni prekršio citirane zakonske odredbe.

Cijeneći subjektivni odnos okrivljenog prema izvršenom djelu, sud nalazi da je okrivljeni postupajući na prethodno opisani način, bio svjestan da neovlašćeno drži oružje i municiju, budući da je prema sopstvenim navodima znao da nije dozvoljeno držanje oružja i municije bez odobrenja nadležnog državnog organa i oružnog lista, pa je samim tim bio svjestan da time čini krivično djelo, što je nesumnjivo i htio, postupajući tako sa umišljajem. Time su u njegovim radnjama pored objektivnih ostvareni i subjektivni elementi bića krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno da je oženjen i otac osmoro djece, te da se radi o licu starije životne dobi, kao i njegovo držanje nakon izvršenog krivičnog djela izraženo kroz priznanje izvršenja krivičnog djela, čime je doprinio efikasnijem okončanju krivičnog postupka i iskreno kajanje, dok je od otežavajućih okolnosti na strani okrivljenog sud cijenio njegov raniji život i s tim u vezi osuđivanost koja je utvrđena iz izvoda iz registra kaznenih evidencija Ministarstva pravde, ljudskih i manjinskih prava Crne Gore KE 1009/2021 od 11.06.2021. godine, za krivično djelo navedeno u izreci presude, ali je pritom sud imao u vidu da okrivljeni nije osuđivan zbog istorodnog krivičnog djela, a od osude je proteklo više od osam godina. Cijeneći sve naprijed utvrđene okolnosti, sud je okrivljenom shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od tri mjeseca i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela, jer se i iz njegovog ranijeg života može zaključiti da on nije osoba koja je sklona vršenju krivičnih djela. Time će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Na osnovu čl. 75 Krivičnog zakonika Crne Gore, sud je okrivljenom izrekao mjeru bezbjednosti oduzimanje predmeta, odnosno pištolja marke CZ, model 57, kal. 7,62 mm, bez fabričkog broja, sa okvirom i municijom - pet metaka kalibra 7,62 mm, s obzirom na to da se radi o predmetima upotrijebljenim za izvršenje krivičnog djela.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 50,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 09.07.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja