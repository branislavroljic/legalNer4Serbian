K.br. 67/20
U IME CRNE GORE
VIŠI SUD U PODGORICI, kao prvostepeni krivični, sudija Kovačević Vesna, uz učešće Vukašinović Milene kao zapisničara, u predmetu protiv optuženog V.A., koga brani Bajković Dušan advokat iz Budve, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1 Krivičnog zakonika Crne Gore, nakon donesenog rješenja o usvajanju sporazuma o priznanju krivice, dana 27.07.2020. godine, donio je dana 28.07.2020. godine
P R E S U D U
Optuženi:

V.A. , JMB ….., od oca Đ. i majke O., rodjene V., rodjen …………godine K., sa prebavilštem u K. – Š. bb, S. R., državljanin Crne Gore, pismen, završio srednju pomorsku školu, nezaposlen, neoženjen, nema djece, lošeg imovnog stanja, ranije neosudjivan.

KRIV JE
Zato što je:

U periodu od sredine aprila 2020. godine do 29.aprila 2020. godine u K. neovlašćeno prodao a dana 29.04.2020. godine u Kotor neovlašćeno radi prodaje držao opojnu drogu marihuanu - supstancu proglašenu za opojnu drogu Pravilnikom o utvrđivanju spiska droga, psohotropnih supstanci i bilja koje se može koristiti za prouizvodnju droga ("Sl.list CG" br. 41/18 od 28.06.2018. godine), iako je bio svjestan da postupa ovlašćeno i protivprano pa je to i htio na način što je u tri navrata u periodu od sredine aprila 2020. godine do 29. aprila 2020. godine neovlašćeno prodao ukupno oko 40 grama opojne droge marihuane, a dana 29.04.2020. godine u prostorijama koje koristi u naselje Š. držao opojnu drogu marihuanu, pakovanu u 59 PVC pakovanja, ukupne neto mase 356,712 grama i digitalnu vagu za precizno mjerenje a koja droga je bila namijenjena daljoj neovlašćenoj prodaji,
čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa sud optuženog primjenom citiranih zakonskih odredbi, te odredbi čl. 4 st. 2, čl. 32, čl. 33, čl.36, čl.42, čl. 45 st.1 tč.3, čl. 46. st. 1 tač. 3 Krivičnog zakonika Crne Gore, te odredbi čl. 226, čl. 229, čl. 303. Zakonika o krivičnom postupku
O S U Đ U J E
Na kaznu zatvora u trajanju od 6 (šest) mjeseci, koju kaznu je optuženi dužan izdržati po pravosnažnosti presude
Na osnovu čl. 75. st.1 u vezi čl. 300 st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana ukupne neto mase 356,712 grama, koja se ima uništiti po pravosnažnosti presude i digitalna vaga za precizno mjerenje kao predmeti upotrijebljeni za izvršenje krivičnog djela.

OBAVEZUJE SE optuženi da na ime troškova krivičnog postupka plati iznos od 50,00 eura na ime paušala Višem državnom tužilaštvu u Podgorici, na račun Vrhovnog državnog tužilaštva broj 832-11-87-31 i Višem sudu u Podgorici iznos od 50,00 eura, takodje na ime paušala, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 64/20 od 29.05.2020. godine, optuženom V.A., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 23.07.2020. godine, Više Državno tužilaštvo dostavilo je sudu sporazum o priznanju krivice, zapisnik o pregovaranju i zapisnik o saslušanju optuženog.

Iz sadržine zapisnika o pregovoranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom V.A. za krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, stavljeno mu na teret optužnicom VDT u Podgorici Kt.br. 64/20 od 29.05.2020. godine utvrdi kazna zatvora u trajanju od 6 (šest) mjeseci, te da mu se izrekne i mjera bezbjednosti oduzimanje predmeta i to opojne droge marihuane ukupne neto mase 356,712 grama, koja se ima uništiti po pravosnažnosti presude donijete na osnovu sporazuma o priznanju krivice i digitalna vaga za precizno mjerenje kao predmeti izvršenja krivičnog djela kao i da se optuženi obaveže i na plaćanje troškova krivičnog postupka i to iznos od 50,00 eura na ime paušala, na račun Vrhovnog državnog tužilaštva broj 832-1187-31, kao i iznos od 50,00 eura na ime sudskog paušala Višem sudu u Podgorici, u roku od 15 dana od dana pravosnažnosti presude.

Iz sadržine dokaza koji se nalaze u spisima predmeta i koji su predloženi optužnicom zapisnika o pretresanju stana i drugih prostorija Uprave policije OB Kotor 21/4-2 broj 215/20-1672 od dana 29.04.2020. godine, službene zabilješke Uprave policije OB Kotor 21/4-2 broj 215/20-1672 od dana 29.04.2020. godine, potvrde o privremeno oduzetim predmetima Uprava policije OB Kotor 21/4-2 broj 215/20-1672 od dana 29.04.2020. godine, izvještaja Forenzičkog centra Danilovgrad o hemijskom vještačenju br.1128/20 od 19.05.2020. godine sa pratećom fotodokumentacijom, sud zaključuje da je državni tužilac pružio dovoljno dokaza o krivici optuženog V.A., te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv, a pogotovo kada se imaju u vidu shodno čl. 42 KZ CG olakšavajuće okolnosti na strani optuženog i to: životnu dob, da je riječ o relativno mladom licu, kao i količinu droge koje je kod istog pronadjena, ranija neosudjivanost, te da je svojim priznanjem i zaključenjem sporazuma o priznanju krivice doprinio ekonomičnom i brzom okončanju postupka, dok na strani optuženog otežavajućih okolnosti sud nije našao, pa kako je sud prednje olakšavajuće okolnosti cijenio kao naročito olakšavajuće, na osnovu istih je bilo mjesta ublažavanju kazne zakonom propisane za predmetno krivično djelo u smislu čl. 45. st.1.tač.3 i 46. st. 1 tač. 3 Krivičnog zakonika Crne Gore, tako da je po ocjeni ovog suda kazna zatvora u trajanju od 6 (šest) mjeseci, sankcija srazmjerna stepenu krivice optuženog i težini počinjenog krivičnog djela, te da će se sa istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75.st.1 u vezi čl. 300. st. 7. Krivičnog zakonika Crne Gore, Sud je optuženom izrekao i mjeru bezbjednosti oduzimanje predmeta i to opojne droge marihuane ukupne neto mase 356,712 grama, koja opojna droga se ima uništiti po pravosnažnosti presude kao i vage za precizno mjerenje donijete na osnovu sporazuma o priznanju krivice kao predmet izvršenja krivičnog djela, za koju zakon predvidja obavezno oduzimanje.

Kako je optuženi oglašen krivim, sud ga shodno čl. 226. i 229. Zakonika o krivičnom postupku, obavezuje i na plaćanje troškova krivičnog postupka i to iznos od 50,00 eura na ime paušala, na račun Vrhovnog državnog tužilaštva broj 832-1187-31, kao i iznos od 50,00 eura na ime sudskog paušala Višem sudu u Podgorici, u roku od 15 dana od dana pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice, koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 28.07.2020. godine
ZAPISNIČAR SUDIJA,
Vukašinović Milena, s.r. Kovačević Vesna, s.r.

PRAVNA POUKA:

Protiv ove presude je dozvoljena žalba samo ako presuda nije u skladu sa zaključenim sporazumom.

Za tačnost otpravka
Tvrdi i ovjerava
__________________