K. br. 531/19
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv optuženog A. Z. zbog krivičnog djela teška krađa iz čl. 240 st. 1 tač. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 07.11.2019. godine donio je
P R E S U D U
Optuženi: A. Z., od oca M. i majke S., rođene A., rođen xx.xx.19xx. godine u M. - K. sa boravištem u Dg - P. z. a. - S. državljanin K. M., ne razumije crnogorski jezik, njegov jezik je arapski, kozmetičar, neoženjen, bez djece, pismen, završio sedam razreda osnovne škole, lošeg imovnog stanja, neosuđivan, protiv kojeg se ne vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 512/19 od 20.08.2019. godine, koji se računa od 19.08.2019. godine u 00:40 časova.

Kriv je

Što je:

Dana 18. avgusta 2019. godine, oko 13,00 časova u Pg, iz apoteke "N. P.", koja se nalazi na T. G. Ž. u sklopu glavne autobuske stanice, svjestan svog djela čije izvršenje je htio, znajući da je njegovo djelo zabranjeno, obijanjem zatvorenog prostora, oduzeo tuđe pokretne stvari, u namjeri da njihovim prisvajanjem sebi pribavi protivpravnu imovinsku korist u iznosu preko 150 eura, na način što je došao sa zadnje strane apoteke, zatim upotrebom fizičke sile odvalio sporedna vrata apoteke, a potom ušao u apoteku i preturao stvari, kojom prilikom je oduzeo i prisvojio novac u ukupnom iznosu od 1.044,00 eura, rešo marke "First", vrijednosti 23,60 eura, dvije promotivne torbe "Mustela", jednu kremu "No dol", vrijednosti 8,20 eura, jedan ženski dezedorans marke "Nivea", vrijednosti 4,20 eura, dvije uljane kreme marke "Polysianes", ukupne vrijednosti 32,00 eura, veću količinu tableta - antipsihotika treće grupe i to: amlogal od 10 mg 2 kutije, ukupne vrijednosti 3,95 eura, aerius tablete 5 kutija, ukupne vrijednosti 30,85 eura, aronija od 1 L dva komada, ukupne vrijednosti 17,27 eura, klorane ulje za tijelo i kosu 1 komad, vrijednosti 15,33 eura, pregabalin 4 kutije, ukupne vrijednosti 58,96 eura, aflamil 2 kutije, ukupne vrijednosti 7,47 eura, 10 komada špriceva, ukupne vrijednosti 1,00 eura, 10 komada igli, ukupne vrijednosti 1,00 eura, pen i ampulu za faktor rasta 1 komad, vrijednosti 291,50 eura, diazepam 5 mg 10 kutija, ukupne vrijednosti 14,63 eura, lamictal 25 mg 4 kutije, ukupne vrijednosti 16,80 eura, seroqel 100 mg 1 kutija, vrijednosti 31,52 eura i trazen 7 kutija, vrijednosti 7,93 eura, sve vlasništvo apoteke "Nova Pharmacy", nakon čega se udaljio sa lica mjesta, čime je sebi pribavio protivpravnu imovinsku korist u vrijednosti oduzetih predmeta i novca,
- čime je izvršio krivično djelo teška krađa iz čl. 240 st. 1 tač. 1 Krivičnog zakonika Crne Gore.

Pa sud optuženog zbog navedenog krivičnog djela, primjenom čl. 4 st. 2, čl. 32, čl. 36, čl. 42 st. 1, čl. 45 st. 1 tač. 3, čl. 46 st. 1 tač. 4 i čl. 51 st. 1 Krivičnog zakonika Crne Gore, te čl. 226, čl. 229, čl. 239, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 6 (šest) mjeseci, u koju kaznu se optuženom uračunava vrijeme provedeno u pritvoru od 19.08.2019. godine sa početkom u 00:40 časova, pa nadalje.

Obavezuje se optuženi da plati po osnovu troškova krivičnog postupka ukupan iznos od 90,50 eura, u roku od 15 dana po pravosnažnosti presude, pod prijetnjom izvršenja, kao i troškove koji se odnose na nagradu braniocu po službenoj dužnosti o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Obavezuje se optuženi da oštećenom privrednom društvu "N. P." isplati iznos od 1.610,21 eura.

O b r a z l o ž e nj e
Optužnicom Osnovnog državnog tužilaštva Podgorica Kt. br. 1033/19 od 29.08.2019. godine je optuženom A. Z. stavljeno na teret da je izvršio krivično djelo teška krađa iz čl. 240 st. 1 tač. 1 Krivičnog zakonika Crne Gore.

Nakon podnošenja optužnice sudu, državna tužiteljka, optuženi i njegov branilac su zaključili sporazum o priznanju krivice dana 06.11.2019. godine.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici optuženog, te da je optuženi A. Z. u vrijeme, mjesto i na način opisan u izreci ove presude učinio krivično djelo teška krađa iz čl. 240 st. 1 tač. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani optuženog, a koje je cijenila državna tužiteljka prilikom pregovaranja o visini kazne, i to njegovo držanje poslije učinjenog krivičnog djela, odnosno priznanje i iskreno izraženo kajanje, njegove lične prilike, odnosno činjenicu da se radi o licu koje je lošeg imovnog stanja, raniji život, odnosno činjenicu da ranije nije osuđivan, kao i njegovu spremnost da nadoknadi štetu oštećenom privrednom društvu, dok otežavajućih okolnosti nije bilo. Državna tužiteljka je navedene olakšavajuće okolnosti cijenila kao naročito olakšavajuće, a što je i po ocjeni suda u konkretnom slučaju opravdano, tako da će se i po stanovištu suda i sa ublaženom kaznom postići svrha kažnjavanja.

Shodno čl. 51 st. 1 Krivičnog zakonika Crne Gore optuženom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Sud je shodno čl. 239 st. 2 Zakonika o krivičnom postupku obavezao optuženog da na ime imovinskopravnog zahtjeva oštećenom privrednom društvu "N. P." isplati iznos od 1.610,21 eura.

Optuženi je obavezan da plati troškove krivičnog postupka u iznosu od 90,50 eura, od čega se iznos od 60,50 eura odnosi se na ime troškova ekonomsko - finansijskog vještačenja, a iznos od 30,00 eura na ime paušala kao dijela troškova krivičnog postupka, koji je odmjeren prema trajanju i složenosti postupka i imovnom stanju optuženog. Takođe, optuženi je obavezan da plati troškove koji se odnose na ime nagrade braniocu po službenoj dužnosti, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Imajući u vidu iznijete razloge, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 07.11.2019. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja