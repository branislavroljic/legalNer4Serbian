K. br. 220/20
U IME CRNE GORE
OSNOVNI SUD U BIJELOM POLjU, sudija Bojana Radović, uz učešće samostalnog referenta zapisničara K. Lj., u krivičnom predmetu protiv okrivljenog K. S. iz B. P., zbog krivičnog djela nasilničko ponašanje iz člana 399 Krivičnog zakonika C.G.(Kz),odlučujući po optužnom predlogu Osnovnog državnog tužilaštva u B. P. Kt. br. 331/20 od 03.12.2020. godine, nakon održanog glavnog i javnog pretresa, u prisustvu savjetnika u Osnovnom državnom tužilaštvu u B. P. A. H., okrivljenog K. S., branioca okrivljenog B. J., po zamjeničkom punomoćju advokata K. M., oštećenog N. L., punomoćnika oštećenog advokata N. M., dana 06.09.2021. godine, donio je i javno objavio,

P R E S U D U
Okrivljeni K. S., JMB ……….., od oca V. i majke M., rođene L., rođen ......... godine u B. P., sa boravištem u ulici ........., opština B., državljanin C. G., zaposlen, oženjen, otac troje djece, srednjeg imovnog stanja, neosuđivan,
Na osnovu čl. 373 st. 1 tač. 2 Zakona o krivičnom postupku,
OSLOBAĐA SE OD OPTUŽBE
Kojom je predstavljano da je:

Dana 03.11.2020. godine oko 08,30 časova u Domu zdravlja B. P., svjestan svog djela čije je izvršenje htio, znajući da je njegovo djelo zabranjeno, vršenjem nasilja prema oštećenom N. L., remetio javni red i mir, na način što je nakon kraće rasprave sa oštećenim, pošao za njim, kojom prilikom je u hodniku Doma zdravlja došlo do međusobnog guranja između njih, kada je okrivljeni oštećenog više puta udario pesnicama u predjelu glave, kojom prilikom je oštećeni N. L. zadobio lake tjelesne povrede u vidu rane razderine i potkožnog podliva u polje od lijevog oka i otoka sredine čeonog predjela,
-čime bi izvršio krivično djelo nasilničko ponašanje iz čl. 399 Krivičnog zakonika C. G.,
-jer nije dokazano da je učinio krivično djelo za koje je optužen.

Troškovi krivičnog postupka padaju na teret budžetskih sredstava za rad sudova, a o istima će biti odlučeno posebnim rješenjem.

O b r a z l o ž e nj e
Optužnim predlogom Osnovnog državnog tužilaštva u B. P. KT.br.331/20 od 03. 12. 2021. godine, okrivljenom K. S. je stavljeno na teret izvršenje krivičnog djela nasilničko ponašanje iz člana 399 Krivičnog zakonika C. G..

Glavni pretres je zaključen u prisustvu savjetnika u Osnovnom državnom tužilaštvu u B. P. A. H., okrivljenog K. S., branioca okrivljenog B. J., po zamjeničkom punomoćju advokata K. M., oštećenog N. L. i punomoćnika oštećenog advokata N. M..

Savjetnik u Osnovnom državnom tužilaštvu u B. P. je u završnoj riječi ostao u cjelosti pri podnijetom optužnom predlogu protiv okrivljenog, navodeći da je dokazano da je okrvljeni izvršio krivično djelo stavljeno mu na teret. Predložio je sudu da okrivljenog oglasi krivim i izrekne mu kaznu zatvora od tri mjeseca.

Okrivljeni K. S. je u svojoj odbrani datoj u istražnom postupku u bitnom naveoje kritičnom prilikom doveo oca u "kovid ambulantu" u Domu zdravlja u B. P.. Bili su deseti u redu. Dok je čekao red,čuo je L. N.koji je rekao da prima još pet pacijenata. Priupitao je L.da li je dobro razumio, a on je odgovorio: ''a to si ti K.''. Pitao je L. zašto je ranije vratio njegovu majku i sestru, a on je kazao ''ako ti smeta nešto, idemo kod direktorice''. Uputili su se zajedno, ušli u hodnik Doma zdravlja i rekao je L. ''sram te bilo'', a L. je odgovorio " tebe sram" i okrenuo se, udario ga pesnicom u predjelu nosa sa desne strane, a zatim se on okrenuo prema L. i udario ga u predjelu glave, potom su se uhvatili u "grif". Vjerovatno je bilo još udaraca obostrano. N. L. je imao naočare, pa kada ga je udario naočare su mu se polomile i to ga je povrijedilo po licu. N. nije pao u hodniku. Naveo je da je moguće da je u afektu uputio neku prijetnju N., ali se ne sjeća sadržine, te da se to ne bi desilo da ga N. nije prvi udario, a kaje se zbog ovoga što se desilo.

Na glavnom pretresu je okrivljeni negirao djelo i krivicu za isto. Objasnio je da je tri dana prije ovog događaja došlo do konflikta između njegove sestre S. i K. L.. Naime, njegovi roditelji su početkom septembra 2020.godine dobili koronu, pa su zbog toga svakih tri ili pet dana morali da idu na kontrole i da "vade nalaze". Prilikom "vađenja nalaza" uglavnom je tu bio i radio N. L., koji je jedan dan, kada je njegova (okrivljenog) sestra dovela majku istoj rekao da mu je dosta K. i da neće majki da "izvadi nalaze". Sestra je nakon toga otišla kod doktora Ć. i rekla mu da N. odbija da "izvadi majki nalaze", a doktor je rekao da on to mora da uradi, pa se sestra vratila kod N. koji i dalje nije htio da uradi svoj posao, pa je na kraju to uradio tek kada je sestra ponovo otišla kod doktora i kada je doktor došao da mu kaže da to uradi. Nakon toga majki se pogoršalo stanje i primljena je na intenzivnu njenu, gdje se borila 15 dana za život. Sobzirom da je u isto vrijeme i otac imao koronu, ujutru rano je kritičnog dana pošao iz B., stigao je u četiri sata, a u sedam sati je poveo oca da "izvadi nalaze". Koliko se sjeća bili su sedmi-osmi u redu. U jednom momentu N. je rekao da primaju još samo dvoje i da je to kraj za taj dan. Pitao je zašto, kada rade do 9 i da ima još vremena. Dok je čekao u redu, a prije nego što im se N. obratio da će primiti samo još dvoje, tu je bilo još ljudi koji su čekali, a nalazio se ispred "kovid ambulante", koja predstavlja privremeni objekat koji se nalazi u blizini zgrade Doma zdravlja. Otac je za to vrijeme zbog zdravstvenog stanja čekao u kolima. On i N. su pošli kod direktorice u zgradu Doma zdravlja, pa se sporni događaj desio po ulasku u tu zgradu i to u hodniku koji se nalazi na prvom spratu. U tom momentu, koliko je primijetio, nikog više nije bilo. Kada su ušli u hodnik Doma zdravlja rekao je L. ''sram te bilo'' , a on se, pošto je išao ispred njega, okrenuo i rekao ''sram tebe bilo'' i gurnuo ga. Nije konfliktna ličnost i vjerovatno mu se zbog svega što mu se dešavalo u prethodnom periodu desio ''prekid filma'', zbog čega je krenuo na N. L., udario ga rukom, međutim ne sjeća se tačno da li ga je udario pesnicom ili otvorenom šakom, a ne sjeća se ni koliko puta i u koji dio tijela tačno. Nakon toga izašle su medicinske sestre, došli su i drugi ljudi, neko je zvao policiju. Ostao je tu do dolaska policije. Prilikom ovog događaja zadobio je udarce od L. u glavu, udario ga je u nos rukom, ali se ne može izjasniti da li otvorenom ili stisnutom šakom. Udario ga je dva – tri puta. Nakon ovog događaja, s obzirom da su komšije i da je bio u dobrim odnosima sa njegovim sinom, pokušao je da se pomiri sa porodicom N., međutim oni to nisu htjeli da prihvate. Zbog svega što mu se u zadnjih 7-8 godina desilo od medicinskog osoblja bio je izrevoltiran, jer je izgubio dijete. Spreman je, ako je pogriješio, da se izvini, ako treba da plati, bez obzira što živi skromno jer je otac troje djece. Nikad nikakav konflikt od ranije nije postojao između njega i L. ili bilo kog člana njegove porodice. Ne sjeća se da li je dok su išli kroz Dom zdravlja upućivao bilo kakve uvrede L., a s obzirom da je bio tako izrevoltiran i iznenađen ponašanjem N., vjerovatno jeste. Sjeća se da su se uhvatili u "grif" i sjeća se da su pukle naočare N.. Kako su bili uhvaćeni u "grif" u jednom momentu bili su na podu i zajedno su tako ustali, on je podigao L.. Međutim, ne sjeća se precizno kako se sve dešavalo. Nije tačno da je N. pao zbog udarca, već su na podu bili obojica zbog toga što su bili uhvaćeni u "grif" i rvali se.

U završnoj riječi je okrivljeni K. S. u cjelosti prihvatio završnu riječ svog branioca, koji je izjavio da se u konkretnom slučaju radi o prekoračenju granica nužne odbrane, do kojeg je došlo usled jake razdraženosti izazvane prethodnim guranjem od strane oštećenog, pa smatra da sud treba da donese presudu kojom će osloboditi okrivljenog od optužbe.U slučaju da sud zaključi da je okrivljeni kriv za djelo koje mu se stavlja, molio je sud da istog što blaže kazni, a naročito imajući u vidu raniju neosuđivanost okrivljenog. Okrivljeni je u završnoj riječi dodao da ništa ne bi bilo da oštećeni nije krenuo na njega, da nije ništa izazivao, nije imao tu namjeru, niti je sa tom namjerom došao, smatra da nije kriv, ali ako jeste želi da se ovo nekako riješi, tu je za sve.

Radi utvrđivanja odlučnih činjenica i donošenja pravilne i zakonite odluke sud je u dokaznom postupku saslušao svjedoka-oštećenog N. L.,pročitao medicinsku dokumentaciju na njegovo ime i to: izvještaj ljekara specijaliste broj protokola 14653 od 03.11.2020 godine,izvještaj ljekara specijaliste broj protokola 14665 od 03.11.2020 godine, izvještaj ljekara specijaliste broj protokola 14652 od 03.11.2020 godine, izvještaj ljekara specijaliste broj protokola 14655 od 03.11.2020 godine,pročitao izvještaj ljekara specijaliste broj protokola 14647 od 03.11.2020 godine na ime K. S.; pročitao nalaz i mišljenje vještaka sudske medicine dr Ivane Č. od 16.11.2020 godine; izvršio reprodukovanje snimka izuzetog sa kamere Doma zdravlja B. P. i izvršio uvid u izvod iz kaznene evidencije na ime okrivljenog KE.br.445/20 od 29.12.2021. godine.

Cijeneći odbranu okrivljenog i dokaze pojedinačno i u međusobnoj vezi, shodno čl. 370 Zakonika o krivičnom postupku, sud je zaključio da nije dokazano da je okrivljeni izvršio krivično djelo za koje je optužen.

Naime, da bi postojalo krivično djelo nasilničko ponašanje potrebno je da grubim vrijeđanjem ili zlostavljanjem drugog, vršenjem nasilja prema drugom, izazivanjem tuče ili drskim ili bezobzirnim ponašanjem dođe do ugrožavanja spokojstva građana ili remećenja javnog reda i mira ukoliko je to izvršeno u grupi ili je nekom licu nanesena laka tjelesna povreda ili je došlo do teškog ponižavanja građana. Ovo je propisano odredbama čl. 399 Krivičnog zakonika. Dakle, radnja ovog krivičnog djela je alternativno određena i ogleda se u više radnji nasilnog ponašanja, tj. grubom vrijeđanju ili zlostavljanju, vršenju nasilja, izazivanju tuče ili drskom ili bezobzirnom ponašanju, a za postojanje djela je potrebno da neki od ovih oblika ponašanja za posledicu ima značajno ugroženo spokojstvo građana ili da je u većoj mjeri narušen javni red i mir, ako je djelo izvršeno u grupi ili je nekom licu nanijeta laka tjelesna povreda.

U konkretnom slučaju, okrivljenom K. S. je stavljeno na teret da je djelo izvršio vršenjem nasilja prema oštećenom K. L., što je za posledicu imalo remećenje javnog reda i mira, uz laku tjelesno povredu oštećenog K. L..

Međutim, iz izvedenih dokaza i to na osnovu snimka sa nadzorne kamere Doma zdravlja B. P., utvrđeno je da je oštećeni K. L. inicirao fizički obračun sa okrivljenim, jer je oštećeni, što se jasno na snimku vidi, a kako proizilazi i iz odbrane okrivljenog, prvi objema rukama odgurnuo okrivljenog, nakon čega je okrivljeni odgurnuo oštećenog, došlo je do daljeg međusobnog udaranja i guranja, pa su obojica zadobili lake tjelesne povrede, a kako je to utvrđeno nalazom vještaka dr I. Č.. Pri tom, nije bilo prisutnih građana, odnosno događaj se odvijao u hodniku Doma zdravlja, gdje nije bilo nikoga. Samo se u jednom momentu kratko, dok fizički kontakt traje, pojavljuje ( po zakivanju oštećenog) higijeničarka Doma zdravlja. Okrivljeni i oštećeni nisu sporili da su oni osobe koje su na ovom snimku, a koje se međusobno udaraju i guraju. Nije bilo dokaza da je ovaj događaj u hodniku Doma zdravlja izazvao remećenje javnog reda i mira u bilo kojoj mjeri i na bilo koji način, nije bilo uopšte predloga u pravcu tog dokazivanja, a na tužilaštvu je bilo da to dokaže.Okrivljenom nije stavljeno na teret ugrožavanje spokojstva građana, pa dokaza, ni predloga u tom pravcu, takođe nije bilo.

Nema dokaza da je okrivljeni eventualno prije momenta kada oštećeni započinje fizički obračun, na bilo koji način vršio nasilje prema oštećenom. Oštećeni je u tom pravcu izjavio samo da ga je okrivljeni opsovao, mada ni o tome nema drugih dokaza. Dakle, nije dokazana radnja izvršenja koja mu je stavljena na teret, a koja je potrebna u smislu predmetnog krivičnog djela, niti je dokazana posledica koja se ogleda u remećenju javnog reda i mira, uz pričinjavanje lake tjelesne povrede.

Za postojanje djela koje je stavljeno okrivljenom na način kako je opisano, neophodno je bilo dokazati kumulativno sve, odnosno da je bilo vršenja nasilja i da je time javni red poremećen uz nanošenje lake tjelesne povrede nekom licu. U konkretnom slučaju, postoje dokazi samo o tome da je prilikom predmetnog događaja oštećeni zadobio laku tjelesnu povredu, što za zaključak suda o postojanju krivičnog djela nasilničko ponašanje nije dovoljno, jer nema dokaza o ostalim neophodnim uslovima. U smislu predmetnog krivičnog djela nasilje treba da obuhvata upotrebu psihičke ili fizičke prinude, koja još uvijek nema za posledicu laku tjelesnu povredu. Ne može se ponašanje okrivljenog, koje je ispoljio u hodniku Doma zdravalja, a gdje je i navedeno u optuženju da se radnja djela desila, smatrati psihičkom, ni fizičkom prinudom, onakvom kakva je neophodna za postojanje djela koje je u pitanju, posebno ako se na snimku jasno vidi da je oštećeni taj koji prvi fizički nasrće na okrivljenog. Eventualne psovke koje je oštećeni naveo, a što nije potvrđeno ni jednim izvedenim dokazom, a koje su se desile na sasvim drugoj lokaciji od one koja je navedena u optuženju, ne mogu, sve i da su zaista izgovorene, predstavljati psihičku ili fizičku prinudu. Oštećeni je inače, tek nakon odgledanog snimka na glavnom pretresu izjavio da mu je okrivljeni navodno svo vrijeme dok su išli od "kovid" ambulante do momenta kada ga je odgurnuo govorio “jebaću ti majku, sram te bilo”. Sud međutim, ovo ne prihvata, jer nema dokaza koji bi ovo potvrdili, a da je zaista tako bilo sasvim sigurno bi oštećeni to pomenuo ranije- prilikom saslušanja u svojstvu oštećenog u tužilaštvu ili na glavnom pretresu. Suprotno, oštećeni je na glavnom pretresu naveo da on i okrivljeni od kada su se zaputli od "kovid" ambulate do hodnika Doma zdravlja nisu ništa pričali. Okrivljenom grubo vrijeđanje ni ispred “kovid ambulante”, ni u hodniku Doma zdravlja nije ni stavljeno na teret kao radnja izvršenja djela, pa se time sud nije, niti se mogao baviti.

Pri tom, oštećeni je, kao i okrivljeni, izjavio da prije dešavanja na hodniku Doma zdravlja koji je zabilježen kamerom Doma zdravlja, nije bilo drugog kontakta između njih dvojice, tako da su navodi oštećenog da mu je okrivljeni stavio na glavu kapuljaču i tako ga udarao kao "vola u kupusu" demantovani, jer se na snimku jasno vidi da takvog dešavanja uopšte nije bilo.Snimak takođe demantuje navode oštećenog da je pao na pod, da ga je okrivljeni prvi udario, te navode da on-oštećeni nije uspio da uzvrati udarce, jer mu je okrvljeni non-stop držao kapu na glavi.

Inače, oštećeni N. L. je u toku izviđaja izjavio da je kritične prilike radio posao laboranta u "kovid" centru Doma zdravlja u B. P.. Uzeo je dvadesetsedam uzoraka do 09,00 časova, pa kako mu je dato uputstvo od strane predpostavljenog da treba da uzme još deset uzoraka i da ide na teren, saopštio je to građanima koji su čekali. Prišao mu je K. S. i pitao ga šta je to rekao i da ranije nije pomogao njegovoj majki i sestri. Odgovorio mu je da to nije tačno, jer je svima izašao u susret, pa i njihovoj porodici. Krenuo je da zove obezbjeđenje, K. je krenuo za njim, rekao je da hoće da ide kod direktora. Pošli su zajedno u hodnik Doma zdravlja. Kritičnog događaja nosio je kompletnu zaštitnu opremu. K. ga je uhvatio za kapu koju nosi na glavi i udarao ga pesnicama po glavi. Ne zna tačno koliko puta, misli deset-dvadeset puta. Tada se onesvijestio. Došla je higijeničarka i vidjela je šta se dešava. Čuo je kako govori ’’upomoć, upomoć, ubiše L.’’. U tom momentu ležao je na podu okrenut prednjim dijelom tijela prema podu. Čuo je da je došla L. K., a ubrzo i N. R., odveli su ga u prostoriju gdje se prima infuzija. Ukazali su mu pomoć, uniforma mu je bila krvava, bio je sav u krvi. K. je psovao ustanovu, govoreći da to treba maći, da to treba sve poskidati. Od zadnjih udaraca K. izgubio je svijest. K. je njega prvi udario. Pokušavao je da uzvrati udarce, ali nije uspio jer mu je K. non stop držao kapu na glavi. Nije tačno da je on prvi udario K..

Na glavnom pretresu je pojasnio i da je posao kritičnom prilikom obavljao u posebnom, privremenom objektu – kontejneru, kovid ambulanti, koja se nalazila pored zgrade Doma zdravlja. Građani su čekali ispred ovog objekta u momentu kada im je sa vrata rekao da će uzeti još deset uzoraka. Ne zna odakle se tu stvorio K. S., njegov otac tu nije bio. S. mu je tom prilikom rekao da će mu za ono što je uradio njegovoj majci i sestri jebati majku. Pitao ga je šta im je to uradio, on je rekao da nije htio da im "izvadi nalaze", što nije tačno. Rekao je tada da pod tim uslovima ne može da radi i krenuo ka zgradi Doma zdravlja da zove obezbjeđenje. K. je krenuo za njim, nisu ništa pričali do zgrade Doma zdravlja, a po ulasku u hodnik Doma zdravlja na prvom spratu, K. mu je nabio kapuljaču od zaštitnog odijela na glavu i počeo je da ga udara ''ko vola u kupusu''. Ne zna tačno koliko puta ga je udario, udarao ga je pesnicama po glavi i kuda je stigao. Pokušavao je da se odbrani, a on ga je uhvatio u grif i udarao pesnicom i rekao mu je ''vidiš da mogu da te bijem koliko oću''. Sjeća se da se teturao i pao na pod. Izgubio je svijest, sa poda su ga podigli R. M. i I. M..Higijeničarka koja je vidjela šta se dešava i koja je govorila ''upomoć ubiše L.'' zove se H. K.. Ovom prilikom mu je oštećena i vilica, jer nosi protezu i slomljene su mu naočare. Sa okrivljenim prije predmetnog događaja nije imao nikakav konflikt, niti ga ja uopšte poznavao.Pridružio se krivičnom gonjenju protiv okrivljenog i postavio imovinsko-pravni zahtjev.

Činjenica je, koja je utvrđena na osnovu nalaza i mišljenja vještaka dr I. Č.da je oštećeni zadobio lake tjelesne povrede u vidu rane razderine i potkožnog podliva u polje od lijevog oka i otoka sredine čeonog predjela, ali ta činjenica nije bila dovoljna za postojanje djela nasilničkog ponašanja, jer nije dokazano da je okrivljeni vršenjem nasilja remetio javni red i mir, pri čemu je došlo do povređivanja oštećenog. Uz to i okrivljeni je takođe zadobio laku tjelesnu povredu.Kako proizilazi iz odbrane okrivljenog i iskaza oštećenog, a što je zabilježila i nadzorna kamera, jedan drugom su udarce zadavali rukama, a fizički sukob započeo je oštećeni N. L..

Sud je ovlašćen da odlučuje da li je dokazano samo ono što je okrivljenom stavljeno na teret, odnosno da li je dokazano da je okrivljeni preduzeo one radnje za koje je optužen, te da li je nastupila ona posledica za koju je optužen, pa je u konkretnom slučaju utvrdio da nema dokaza ni za vršenje nasilja u smislu krivičnog djela nasilničko ponašanje, a kako je prethodno opisano, te da nije dokazano da su radnje okrivljenog izazvale remećenje javnog reda i mira, kako mu je optužbom stavljeno na teret, a što je jedan od neophodno potrebnih uslova za postojanje djela za koje je optužen.

Sud je, dakle, rješavao po optužbi državnog tužioca, te se nije mogao eventualno baviti pitanjem postojanja krivičnog djela laka tjelesna povreda iz čl. 151 st.1 Krivičnog zakonika, jer se za isto gonjenje preduzima po privatnoj tužbi. Naime, odluka o krivičnom djelu laka tjelesna povreda iz čl. 152 st.1 Krivičnog zakonika značila bi da nije odlučeno o optužbi tužilaštva, pa je ovaj sud mišljenja da je jedino, kod zaključka da nije dokazano postojanje svih elemenata krivičnog djela nasilničko ponašanje, bilo moguće donijeti oslobađajuću presudu. Sud je dužan da ispita da li je okrivljeni izvršio one radnje koje su mu stavljene na teret i da li je za iste kriv. Ne smije izostavljati odlučivanje o bilo kom konstitutivnom elementu djela, jer bi time optužba ostala neriješena, pa bi eventualno odlučivanje o krivičnom djelu laka tjelesna povreda iz čl. 151 st. 1 Krivičnog zakonika značila pravo tužioca na žalbu, jer je on optužio okrivljenog za druge radnje i djelo, a značila bi i pravo na žalbu oštećenog, jer bi to značilo da postoji privatna tužba, koje međutim nema, niti se po ocjeni ovog suda izjašnjenje o pridruživanju krivičnom gonjenju za krivično djelo nasilničko ponašanje može smatrati osnovom za odlučivanje suda o postojanju i krivici za djelo za koje se gonjenje preduzima po privatnoj tužbi. Ne radi se o situaciji da je državni tužilac odustao od gonjenja, da bi eventualno oštećeni nastavio isto. Takođe, u konkretnom se ne radi o neslaganju suda sa tužilaštvom u pogledu pravne kvalifikacije djela, kojom nije vezan, već o zaključku da nema dokaza da je okrivljeni preduzeo radnje i prouzrokovao posledice onako kako je činjeničnim opisom tužilaštva okrivljenom stavljeno na teret, a time sud jeste vezan i o tome mora da odluči.

Dakle, u konkretnom slučaju je neophodno bilo primijeniti princip "in dubio pro reo", koji institut je bitan element prava na pravično suđenje iz člana 6 Evropske konvencije o zaštiti ljudskih prava i osnovnih sloboda. Teret dokazivanja je bio isključivo na tužilaštvu, a sud kada ima i najmanju sumnju mora da ide u prilog optuženom (Barbera, Messeque i Jabardo protiv Š. - predstavka br. 10590/83). Primjena načela "in dubio pro reo", podrazumijeva da sve činjenice koje idu na teret okrivljenom moraju u krivičnom postupku biti utvrđene, odnosno dokazane, sa izvjesnošću, a ako se to ne utvrdi, odnosno ako samo postoji sumnja da one postoje, uzima se da te činjenice ne postoje. Prema ovom načelu, koje je sadržano u odredbi čl. 3 st. 3 Zakonika o krivičnom postupku, ako i nakon pribavljanja svih raspoloživih dokaza i njihovog izvođenja u krivičnom postupku, ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog ili ovog zakonika, sud će donijeti odluku koja je povoljnija za okrivljenog. Sud svoju presudu može zasnovati samo na činjenicama u čiju je izvjesnost uvjeren. Izvjesnost predstavlja zaključak o nesumnjivom postojanju ili nepostojanju činjenica koji je zasnovan na objektivnim mjerilima rasuđivanja. U ovom slučaju osnovana sumnja nije podignuta na stepen izvjesnosti, pri čemu se uvjerenost u izvjesnost činjenica treba razumjeti kao sadržaj svijesti u kom se o predmetu saznanja isključuje razumna sumnja. Standard dokazivanja "izvan razumne sumnje" usvaja i E. sud za ljudska prava (Tepe protiv T. - predstavka br. 27244/95, A. protiv T. - predstavka br.38187/97).

Dakle, činjenice koje idu na štetu okrivljenog moraju biti potpuno dokazane, što u konkretnoj stvari nije slučaj, dok se činjenice koje idu u korist okrivljenog uzimaju za dokazane i onda kada u pogledu njihove dokazanosti postoji sumnja, pa je sud primjenom odredbi čl. 373 st. 1 tač. 2 Zkp, okrivljenog oslobodio od optužbe kojom mu je stavljeno na teret izvršenje krivičnog djela nasilničko ponašanje iz čl.399 Krivičnog zakonika .

Shodno članu 230 Zakonika o krivičnom postupku troškovi postupka padaju na teret budžetskih sredstava.

OSNOVNI SUD U BIJELOM POLjU

Dana 06. 09. 2021. godine,
ZAPISNIČAR, S U D I J A,
Koviljka Lješnjaks.r. Bojana Radović s.r.