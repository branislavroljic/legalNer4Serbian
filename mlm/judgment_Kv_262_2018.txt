Kv.br.262/2018
U IME CRNE GORE
VIŠI SUD U PODGORICI, u vijeću sastavljenom od predsjednika suda Borisa Savića, kao predsjednika vijeća, sudija Vesne Pean i Miljane Pavlićević, ako članova vijeća, uz učešće savjetnice Ane Dragović, u krivičnom predmetu protiv optuženog R.M. zbog krivičnog djela izazivanje nacionalne, rasne i vjerske mržnje iz čl.370 st.1 KZ CG, po optužnom predlogu VDT Podgorica Kt.br.17/18 od 27.02.2018.godine, kojeg je na ročištu povodom odlučivanja o sporazumu o priznanju krivice zastupao državni tužilac Miloš Šoškić, nakon donošenja rješenja o usvajanju sporazuma o priznanju krivice, dana 28.03.2018.godine, donio je
P R E S U D U
Optuženi R.M., JMB -------, od oca M. i majke M., rođene R., rođen 29.10.1977.godine u P., sa prebivalištem u P.državljanin Crne Gore, razveden, bez djece, završio srednju školu, srednjeg imovnog stanja, neosuđivan
KRIV JE
Zato što je:

U periodu od 02. do 06. septembra 2017.godine, u Podgorici, svjestan svoga djela čije je izvršenje htio, javno podsticao na mržnju prema grupi koja je određena na osnovu religije i nacionalne pripadnosti, na način što je kreirao lažni “Facebook” profil, koji je registrovan kao ..........i kojem je dao naziv „I.V.“, na kojem je javno objavljivao statuse i to: dana 02.09.2017.godine u 19,10 časova status u kojem je pisalo: „..........................“, dana 05.09.2017.godine u 20,55 časova status u kojem je pisalo: „o tome kako cu da .....................................“ i dana 06.09.2017.godine u 08,46 časova status u kojem je pisalo: „ooooooooo .................“ i u 08,57 časova status u kojem je pisalo: „idem mojim dzipom ispred dzamije da pustim srpske pesme“, čime je na javno dostupnom „Facebook“ profilu neodređeni broj lica podsticao na mržnju prema pripadnicima islamske vjeroispovijesti i turske nacionalne pripadnosti
- čime je izvršio krivično djelo izazivanje nacionalne, rasne i vjerske mržnje iz čl.370 st.1 Krivičnog zakonika Crne Gore.

Pa mu sud primjenom citiranih zakonskih odredbi, te odredbi čl. 42,45,46,52 i 53 KZ CG, te čl. 226, 229 i 374 Zakonika o krivičnom postupku CG izriče,
USLOVNU OSUDU

kojom mu prethodno utvrđuje kaznu zatvora u trajanju od 3(tri) mjeseca i istovremeno određuje da se ista neće izvršiti ukoliko optuženi u roku od 2 (dvije) godine, po pravosnažnosti presude, ne učini novo krivično djelo.

Na osnovu člana 226 i 229 ZKP sud obavezuje optuženog da na ime troškova krivičnog postupka nastalih tokom izviđaja i zaključivanja sporazuma o priznanju krivice uplati iznos od 181,50 eura na ime branioca po službenoj dužnosti, kao i iznos od 100,00 eura na ime paušala Višem državnom tužilaštvu u Podgorici i to na račun Vrhovnog državnog tužilaštva br.832-1187-31, u roku od 15 dana od dana pravosnažnosti presude.

Protiv ove presude može se izjaviti žalba Apelacionom sudu Crne Gore u roku od 15 dana od dana prijema pismenog otpravka presude, samo u slučaju ako presuda nije u skladu sa zaključenim sporazumom između stranaka.

O b r a z l o ž e nj e
Optužnim predlogom VDT Podgorica Kt.br.17/18 od 27.02.2018.godine optuženom Radonjić Mirku stavljeno je na teret izvršenje krivičnog djela izazivanje nacionalne, rasne i vjerske mržnje iz čl.370 st.1 Krivičnog zakonika Crne Gore.

Dana 27.02.2018.godine državni tužilac u Višem državnom tužilaštvu Miloš Šoškić dostavio je ovom sudu zajedno sa predmetnom optužnicom i sporazum o priznanju krivice Kt.br.17/18 od 27.02.2018. godine, zapisnik o saslušanju okrivljenog i zapisnik o pregovaranju iste poslovne oznake i datuma.

Na ročištu za razmatranje sporazuma, održanom dana 13.03.2018.godine, sud je pročitao dokaze predložene optužnim predlogom, i to: Facebook business Record sa podacima o IP adresama sa kojih se pristupalo “Facebook” nalogu ................; dopis preduzeća „CT“ A.D. sa sjedištem u Podgorici broj 07-24219 od 15.12.2017.godine; službenu zabilješku Jakše Backovića – službenika Ministarstva unutrašnjih poslova Uprave policije Grupe za borbu protiv visoko tehnološkog kriminala Ku.br.122/18 od 08.02.2018.godine; izvršio uvid u snimljenu sadržinu monitora za sadržinu „Facebook“ profila pod nazivom „I.V.“, čija je URL adresa ----------a koja je snimljena programom „B...“; sporazum o priznanju krivice Kt.br.17/18 od 27.02.2018. godine; zapisnik o saslušanju okrivljenog i zapisnik o pregovaranju iste poslovne oznake i datuma.

Iz sadržine izvedenih dokaza na koje optuženi i njegov branilac nijesu imali nikakvih primjedbi, sud je zaključio da je državni tužilac pružio dovoljno dokaza o krivici optuženog R.M., te da je optuženi izvršio krivično djelo izazivanje nacionalne, rasne i vjerske mržnje iz čl.370 st.1 KZ CG, na način, vrijeme i mjesto kako je to bliže opisano u izreci presude, a nakon što je u svemu prihvatio sporazum o priznanju krivice.

Prilikom odlučivanja o izboru vrste krivične sankcije, sud je našao da je predlog stranaka u vezi sa izrečenom krivičnom sankcijom – uslovnom osudom kojom se optuženom R.M. prethodno utvrđuje kaznu zatvora u trajanju od 3(tri) mjeseca i istovremeno određuje da se ista neće izvršiti ukoliko optuženi u roku od 2 (dvije) godine, po pravosnažnosti presude, ne učini novo krivično djelo, prihvatljiv i u skladu sa interesima pravičnosti a sankcija odgovara svrsi izricanja krivičnih sankcija. Naime, odmjeravajući prethodno utvđenu kaznu zatvora, sud je istu ublažio shodno članu 45 i 46 KZ-a, našavši prethodno da olakšavajuće okolnosti koje je utvrdio na strani optuženog, priznanje krivičnog djela koje je doprinijelo lakšem vođenju krivičnog postupka, iskreno kajanje, motiv kojim se rukovodio prilikom izvršenja krivičnog djela, ranija neosuđivanost, predstavljaju naročito olakšavajuće okolnosti, dok otežavajućih okolnosti nije bilo, pa je tako našao da je konkretna krivična sankcija i to uslovna osuda (prethodno utvrđena kazna zatvora u trajanju od 3(tri) mjeseca i istovremeno određeno da se ista neće izvršiti ukoliko optuženi u roku od 2 (dvije) godine, po pravosnažnosti presude, ne učini novo krivično djelo) adekvatna težini učinjenog krivičnog djela i prednje iznijetim okolnostima na strani optuženog, pa sud nalazi da će se i ovako izrečenom krivičnom sankcijom –mjerom upozorenja, ostvariti svrha kažnjavanja iz čl.32 KZ-a, odnosno da optuženi ubuduće neće vršiti krivična djela.

Kako je optuženi oglašen krivim, sud ga je shodno čl.226 i 229 ZKP-a obavezao da na ime troškova krivičnog postupka nastalih tokom izviđaja i zaključivanja sporazuma o priznanju krivice uplati iznos od 181,50 eura na ime branioca po službenoj dužnosti, kao i iznos od 100,00 eura na ime paušala Višem državnom tužilaštvu u Podgorici i to na račun Vrhovnog državnog tužilaštva br.832-1187-31, u roku od 15 dana od dana pravosnažnosti presude.

Sa izloženog, a shodno odredbi čl.303 stav 1 Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 28.03.2016.godine
ZAPISNIČAR PREDSJEDNIK VIJEĆA- SUDA
Ana Dragović s,r Boris Savić s,r