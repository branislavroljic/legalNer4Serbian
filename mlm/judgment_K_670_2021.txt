K. br. 670/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog A. Đ., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 15.03.2022. godine, u prisustvu zastupnice optužbe S. P. - savjetnice u Osnovnom državnom tužilaštvu u Podgorici, okrivljenog i njegovog branica adv. V. B., izrekao je i istog dana objavio,
P R E S U D U
Okrivljeni: A. Đ., JMB ..., od oca M. i majke S., rođene O., rođen .... godine u P., sa prebivalištem u T. - G. M. bb, državljanin Crne Gore, razumije crnogorski jezik, njegov jezik je albanski, kik - bokser, neoženjen, bez djece, pismen, završio osnovnu školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što:

Dana 15. marta 2021. godine, oko 22.00 časa, u T., na regionalnom putu Tuzi - Božaj i lokalnom putu Vuksanlekići - Pothum, svjestan svog djela čije izvršenje je htio i svjestan da je njegovo djelo zabranjeno, nije postupao po naredbi kojom se određuju mjere za suzbijanje ili sprečavanje opasne zarazne bolesti, jer je, suprotno čl. 1 st. 1 tač. 1 Naredbe za preduzimanje privremenih mjera za sprječavanje, unošenja u zemlju, suzbijanje i sprječavanje prenošenja novog koronavirusa Ministarstva zdravlja ("Službeni list Crne Gore" broj 3/21, 7/21, 13/21, 15/21, 16/21, 19/21, 22/21, 24/21, 27/21 od 10. marta 2021. godine) kojim se određuje zabrana izlaska iz objekta stanovanja građanima, u vremenu od 21 čas do 5 časova narednog dana, radi sprečavanja unošenja zaraznih bolesti u zemlju, suzbijanja i sprečavanja prenošenja u druge zemlje, kao i zaštitu stanovništva od novog koronavirusa, upravljao putničkim vozilom "VW Pasat", registarske oznake TZ .. ...,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom A. Đ. je optužnim predlogom Osnovnog državnog tužilaštva u Podgorici Kt. br. .../21 od 30.09.2021. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnica optužbe je u završnoj riječi predložila sudu da okrivljenog oglasi krivim i da ga osudi po zakonu.

Okrivljeni A. Đ. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je 15.03.2021. godine u Tuzima, oko 22 časa, krenuo prema drugu kako bi igrali soni kod njega, kada su ga u naselju Drešaj zaustavili policijski službenici, a upravljao je vozilom marke "VW Pasat", reg. oznaka TA .. .... Znao je za naredbu Ministarstva zdravlja. U završnoj riječi je izrazio iskreno kajanje.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE .../21 od 08.10.2021. godine na ime okrivljenog, od koga zavisi vrsta i mjera krivične sankcije. Na taj način je tokom postupka nesumnjivo utvrđeno da okrivljeni dana 15. marta 2021. godine, oko 22.00 časa, u Tuzima, na regionalnom putu Tuzi - Božaj i lokalnom putu Vuksanlekići - Pothum, suprotno Naredbi za preduzimanje privremenih mjera za sprječavanje, unošenja u zemlju, suzbijanje i sprječavanje prenošenja novog koronavirusa Ministarstva zdravlja ("Službeni list Crne Gore" broj 3/21, 7/21, 13/21, 15/21, 16/21, 19/21, 22/21, 24/21, 27/21 od 10. marta 2021. godine) kojom se određuje zabrana izlaska iz objekta stanovanja građanima, u vremenu od 21 čas do 5 časova narednog dana, radi sprečavanja unošenja zaraznih bolesti u zemlju, suzbijanja i sprečavanja prenošenja u druge zemlje, kao i zaštitu stanovništva od novog koronavirusa, upravljao putničkim vozilom "VW Pasat", registarske oznaka TZ .. ..., u čemu je zatečen od strane službenika policije.

Članom 1 stav 1 tač. 1 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanja prenošenja novog koronavirusa ("Sl. list Crne Gore" broj 3/21, 7/21, 13/21, 15/21, 16/21, 19/21, 22/21, 24/21, 27/21 od 10. marta 2021. godine) je propisana zabrana izlaska iz objekta stanovanja u vremenu od 21.00 do 5.00 časova narednog dana, izuzev propisanih izuzetaka. Time što je prekršio naredbu Ministarstva zdravlja za vrijeme trajanja opasne zarazne bolesti koja se lako prenosi tako da može zahvatiti veći broj ljudi, odnosno za vrijeme epidemije novog korona virusa u Crnoj Gori, okrivljeni je prouzrokovao i zabranjenu posljedicu koja se ogleda u izazivanju apstraktne opasnosti za život i zdravlje ljudi.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da svojim radnjama, odnosno izlaskom iz objekta stanovanja nakon 21.00 čas dana 15.03.2021. godine, krši zabranu propisanu Naredbom Ministarstva zdravlja o izmjeni i dopuni naredbe za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa, od 10.03.2021. godine, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je nezaposlen i lošeg imovnog stanja, kao i njegovo držanje poslije učinjenog krivičnog djela izraženo kroz jasno i potpuno priznanje izvršenja krivičnog djela i ispoljeno kajanje, njegov raniji život i s tim u vezi neosuđivanost, koja je utvrđena iz izvoda iz registra kaznenih evidencija Ministarstva pravde, ljudskih i manjinskih prava KE .../21 od 08.10.2021. godine, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 15.03.2022. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO: Edina Kraja
ZAPISNIČARKA S U D I J A
Edina Kraja Rade Ćetković
DN-a: Po primjerak presude dostaviti:

- ODT Podgorica,
- Braniocu okrivljenog,
- Okrivljenom,
- a/a.

Postupljeno dana ________________
Namještenik suda_________________