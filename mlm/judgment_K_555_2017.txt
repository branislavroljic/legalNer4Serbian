K.br. 555/17
U IME CRNE GORE
OSNOVNI SUD U PODGORICI, po sudiji Đuković Goranu, uz učešće namještenika suda Radević Sanje, kao zapisničara, u krivičnom predmetu protiv okrivljenog Đ. I., zbog krivičnog djela nasilje u porodici ili porodičnoj zajednici, iz čl. 220 st.2 u vezi st.1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 17.11.2017. godine donio je

P R E S U D U
Okrivljeni:

Đ. I., zvani G., od oca V. i majke B., rođene S., rođen .... godine u V. – S., Republika A., sa prebivalištem u P., u Ul. M. bb, državljanin Crne Gore, završio Osnovnu školu, otac jednog djeteta, lošeg imovnog stanja.

KRIV JE
Zato što je:

Dana 06.07.2017.godine, oko 18,30 časova, u mjestu G. u P. svjestan svog djela čije je izvršenje htio i znajući da je njegovo djelo zabranjeno, primjenom grubom nasilja narušio tjelesni integritet člana svoje porodice - tasta, oštećenog K. V., na način što je došao u dvorište kuće oštećenog, gdje je našao drvenu palicu sa kojom je polomio staklo na ulaznim vratima, plastičnu roletnu i komarnik na prozoru, a zatim sa istom udario oštećenog u predjelu iznad lijevog uha, nanoseći mu laku tjelesnu povredu u vidu rane razderine u lijevom sljepoočnom tjemenom predjelu
- čime je izvršio krivično djelo nasilje u porodici i porodičnoj zajednici iz čl.220 st.2 u vezi st. 1 Krivičnog zakonika Crne Gore.

Pa sud okrivljenog primjenom citiranih zakonskih propisa te čl. 3, 4, 5, 13, 15, 32,36, 42 i 51, Krivičnog zakonika Crne Gore, te čl.226, i 374 Zakonika o krivičnom postupku,
OSUĐUJE
Na kaznu zatvora u trajanju od 6 (šest) mjeseci u koju kaznu mu se uračunava vrijeme provedeno u pritvoru od 07.07.2017.godine od 00,30 časova, kao dana i časa lišenja slobode, pa nadalje.

Obavezuje se okrivljeni da ovom sudu na ime troškova postupka uplati novčani iznos od 104,50 eura kao i 30,00 eura na ime paušala u roku od 15 dana po pravosnažnosti presude pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Kt.br.870/17 od 31. jula 2017. godine, okrivljenom Đ. I. stavljeno je na teret izvršenje krivičnog djela nasilje u porodici ili porodičnoj zajednici iz čl. 220 st. 2 u vezi st.1 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, državni tužilac podnio je sudu
dokaze koje je prikupio u prethodnom postupku i to: sporazum o priznanju krivice Kt.br. 870/17 od 16.11.2017. godine zaključen između državnog tužioca u ODT-u Podgorica, Š. S., optuženog Đ. I. i njegovog branioca, advokata D. O.; zapisnik o pregovaranju sačinjen između državnog tužioca ODT-a Š. S., optuženog Đ. I. i njegovog branioca advokata Delević Obrada, kt.br. 870/17 od 16.11.2017. godine; zapisnik o saslušanju optuženog Đ. I. pred ODT-om Kt.br. 870/17 od 16.11.2017. godine; službenu zabilješku UP CB Podgorica – stanice policije za JRM JP Tuzi Ku.br. 532/17 od 06.07.2017. godine; službenu zabilješku UP OKP CB Podgorica jedinice kriminalističke policije za suzbijanje krivičnih djela nasilja u porodici br. 03/1-532/17 od 07.07.2017. godine; medicinsku dokumentaciju na ime oštećenog K. V.; nalaz i mišljenje sudskog vještaka medicinske struke dr. D. Č.od 26.07.2017. godine.

Iz sadržine prikupljenih dokaza na koje optuženi i njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog Đ. I., i da je okrivljeni u vrijeme i na način opisan u izreci ove presude učinio krivično djelo nasilje u porodici i porodičnoj zajednici iz čl. 220 st. 2 u vezi st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o visini krivične sankcije iz sporazuma o priznanju krivice zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Na strani okrivljenog nije bilo olakšavajućih okolnosti, dok je kao otežavajuću okolnost sud cijenio njegovu raniju osuđivanost, koju je utvrdio iz spisa predmeta, i to presudama ovog suda: K.br. 952/11 od 23.02.2012. godine, zbog krivičnog djela krađa iz čl. 239 st.1 Krivičnog zakonika Crne Gore; K.br. 1254/12 od 19.12.2012. godine, zbog krivičnog djela teška krađa iz čl. 240 st.1 tač.1 Krivičnog zakonika Crne Gore; K.br. 262/15 od 04.09.2015. godine, zbog krivičnog djela laka tjelesna povreda iz čl. 152 st.2 Krivičnog zakonika Crne Gore i K.br. 614/16 od 10.11.2016. godine, zbog krivičnog djela nasilje u porodici ili porodičnoj zajednici iz čl. 220 st.1 Krivičnog zakonika Crne Gore. Pa je sud okrivljenog osudio na kaznu zatvora u trajanju od 6 mjeseci, nalazeći da se ovakvom kaznom ima ostvariti svrha kažnjavanja iz čl. 32.st.2 KZCG, u okviru opšte svrhe propisivanja i izricanja krivičnih sankcija iz čl. 4.st.2 KZCG. U kaznu zatvora, sud je okrivljenom uračunao vrijeme provedeno u pritvoru , kao u izreci presude, shodno čl. 51.st.1 KZCG.

Sud je odluku o troškovima postupka temeljio na odredbi čl. 229 st.1 Zakona o krivičnom postupku, pa je obavezao okrivljenog da na ime troškova krivičnog postupka uplati novčani iznos od 104,50 eura, a koji se odnose na ime nagrade vještaku medicinske struke. Sud je obavezao okrivljenog da na ime paušala uplati sudu iznos od 30,00 eura, koji iznos je odmjeren shodno, imovnom stanju okrivljenog dužini trajanja i složenosti postupka.

Sa iznijetih razloga, na osnovu čl. 303.st.1 Zakonika o krivičnom postupku odlučeno je kao u izreci presude.

OSNOVNI SUD U PODGORICI

Dana, 17.11.2017. godine
SUDIJA
Đuković Goran,s.r.

PRAVNA POUKA:

Protiv ove presude nije dozvoljena žalba.

ZTO: Sanja Radević
PRAVNA POUKA:

Protiv ove presude nije dozvoljena žalba.

Z. DN-a: po primjerak presude dostaviti:

-ODT-u Podgorica
-Okrivljenom dopisom u Istražni zatvor
-Adv. Delević Obradu
Postupljeno dana _________________
Namještenik suda _________________
T.O. Radević Sanja