U IME CRNE GORE
K.br. 86/18
VIŠI SUD U PODGORICI, kao prvostepeni krivični po sudiji Vesni Moštrokol, kao predsjedniku vijeća, uz učešće namještenika Anke Raković, kao zapisničara, u predmetu protiv optuženog J.B. iz N., koga brani A. Ž., advokat iz K., zbog krivičnog djela ubistvo u pokušaju iz čl. 143 u vezi člana 20 Krivičnog zakonika Crne Gore, po optužnici Višeg državnog tužioca u Podgorici Kt.br.80/18 od 19.07.2018. godine, koju je na ročištu povodom odlučivanja o sporazumu o priznanju krivice zastupao Vučinić Zoran, Državni tužilac u VDT-a u Podgorici, nakon pravosnažnosti donešenog rješenja o usvajanju sporazuma o priznanju krivice, dana 19.11.2018. godine, donio je
P R E S U D U
Optuženi:

J.B., zvani „B.“, JMB ..., od oca D. i majke S., rođene I., rođen ....godine u N., sa prebivalištem u N., ul. D. B. bb, stan br.42 (zgrada „D.“), državljanin Crne Gore, završio srednju elektrotehničku školu-smjer za računare, po zanimanju konobar, neoženjen, bez djece, nezaposlen, lošeg imovnog stanja, neosuđivan, u pritvoru od 28.04.2018.godine do 31.07.2018.godine,
KRIV JE
Zato što je:

Dana ....godine oko 23,33 časova, u blizini prodavnice „M. T.“, na uglu ulice Ž. f. i ulice XVIII u B., sa umišljajem pokušao da liši života oštećenog K. R., na način što je oštećenom zadao jedan udarac nožem u predjelu lijeve strane vrata, nanoseći mu tešku tjelesnu povredu u vidu ubodno-rezne rane u predjelu lijeve bočne strane vrata, sa kanalom koji se pruža kroz meka tkiva, presijeca štitastu hrskavicu i završava se u zjapu grkljana, praćene prisustvom vazduha koji prožima meka tkiva vrata i sredogruđa i udisanjem krvi, pri čemu je okrivljeni bio svjestan da tako oštećenog može lišiti života, pa je to i htio,
- čime je izvršio krivično djelo ubistvo u pokušaju iz člana 143 u vezi člana 20 Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 4 st. 2, 5,13, 15, 32, 36, 42, 45, 46 i 51 Krivičnog zakonika Crne Gore, te odredbi čl. 226, 229, 303 i 374 Zakonika o krivičnom postupku.

O S U DJ U J E
Na kaznu zatvora u trajanju od 2 (dvije) godine, u koju kaznu će mu se uračunati vrijeme provedeno u pritvoru od 28.04.2018.godine do 31.07.2018.godine.

OBAVEZUJE SE optuženi da na ime troškova krivičnog postupka, Budžetu CG, uplati iznos od 3.048,37 eura (trihiljadečetrdesetosam eura i tridesetdesam centi), a na ime paušala iznos od 100,00 (sto) eura na račun Vrhovnog državnog tužilaštva Crne Gore, broj 832-1187-31, koji se vodi kod Societe Generale Group AD Podgorica, u roku od 15 dana po pravosnažnosti presude pod prijetnjom prinudnog izvršenja.

O b r a z l o ž e nj e
Optužnicom Višeg Državnog tužilaštva u Podgorici Kt.br. 80/18 od 19.07.2018. godine, optuženom J.B.u stavljeno je na teret izvršenje krivičnog djela ubistvo u pokušaju iz čl. 143 u vezi člana 20 Krivičnog zakonika Crne Gore.

Dana 20.09.2018. godine, zastupnik optužbe je dostavio sudu sporazum o priznanju krivice, zapisnik o pregovaranju i zapisnik o priznanju krivice optuženog.

Na ročištu za razmatranje sporazuma, održanom dana 05.11.2018. godine, na kojem je oštećeni nije pristupio iako je bio uredno obaviješten, zastupnik optužbe je izjavio da su branilac i optuženi predložili da se zaključi sporazum o priznanju krivice, što je od strane VDT-a prihvaćeno, nakon čega se pristupilo pregovaranju, o čemu je sačinjen zapisnik o pregovaranju, zapisnik o saslušanju optuženog i njegovo priznanje krivice, kao i sporazum o priznanju krivice, a što je dostavljeno sudu.

Iz sadržine zapisnika o pregovaranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom J.B.u, za krivično djelo ubistvo u pokušaju iz čl. 143 u vezi člana 20 Krivičnog zakonika Crne Gore, stavljenog mu na teret optužnicom VDT u Podgorici Kt.br.80/18 od 19.07.2018. godine, izrekne kaznu zatvora u trajanju od 2 (dvije) godine, te da optuženi, na ime troškova krivičnog postupka, uplati iznos od 3.048,37 eura Budžetu CG, a VDT-u Podgorici, na ime paušala iznos od 100,00 eura, sve u roku od 15 dana po pravosnažnosti presude.

Optuženi i njegov branilac su izjavili da pomenuti sporazum jeste njihov sporazum i da od istog nijesu odustali, dok iz spisa predmeta proizilazi da je oštećeni, prilikom saslušanja u prethodnom postupku, na zapisniku Kti.br.57/18 od 13.06.2018.godine, izjavio da se ne pridružuje krivičnom gonjenju i ne postavlja imovinsko pravni zahtjev.

Iz sadržine dokaza koji se nalaze u spisima predmeta i koji su predloženi optužnicom: iskaza svjedoka oštećenog K. R., svjedoka D. V., T. M., zapisnika o uvidjaju Uprave policije CB Budva – stanica kriminalističke policije 70 br 02-240/18-6323 od 28.04.2018. godine, izvještaja o uzorkovanju tragova sa lica mjesta Uprave policije CB Budva br. knjige uvidjaja 130/18 od 28.04.2018. godine, nalaza i mišljenja vještaka sudske medicine dr. Nemanje Radojevića od 24.05.2018. godine, izvještaja o DNK vještačenju br. 2149/18 od 06.07.2018. godine, sa fotodokumentacijom, medicinske dokumentacije na ime oštećenog i optuženog, fotodokumentacije Uprave policije CB Budva br. 130/18 od 27.04.2018. godine, 3 CD-a sa snimcima nadzornih kamera sa objekata „L. II“, „M. t.“ i „S.“ i izvoda iz KE Ministarstva pravde br. 05/2-72-10362/18 od 25.09.2018. godine, potvrdjeno je priznanje optuženog, te da je optuženi izvršio krivično djelo ubistvo u pokušaju iz čl. 143 u vezi člana 20 Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice zaključenog izmedju stranaka, sud je našao da je predlog stranaka u vezi sa kaznom prihvatljiv, a ovo posebno imajući u vidu da je optuženi, svojim priznanjem, u bitnome doprinio bržem i efikasnijem okončanju krivičnog postupka, što zajedno sa olakšavajućim okolnostima koje postoje na strani optuženog, a koje se ogledaju u tome da je optuženi neosuđivan, da je u vrijeme izvršenja krivičnog djela imao 24 godine, da je lošeg imovnog stanja, da je nezaposlen i da sa bratom sezonski radi u B. kako bi pomogao svoju porodicu, jesu okolnosti koje opravdavaju primjenu instituta ublažavanja kazne i izricanja iste ispod granice propisane zakonom, cijeneći i okolnosti da je djelo ostalo u pokušaju, u kojem slučaju zakon predvidja da se učinilac može blaže kazniti, pri čemu na strani optuženog nije bilo otežavajućih okolnosti, te je očigledno da se ne radi o ličnosti koja je sklona asocijalnom ponašanju, pa je po ocjeni suda kazna zatvora u trajanju od 2 (dvije) godine, srazmjerna stepenu krivice optuženog i težini počinjenog krivičnog djela, te da će se sa istom postići svrha kažnjavanja iz čl. 32 Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore (KZ CG).

Shodno čl.51 Zakonika o krivičnom postupku (ZKP-a), optuženom je u kaznu zatvora uračunato vrijeme provedeno u pritvoru i to od 28.04.2018.godine do 31.07.2018. godine.

Kako je optuženi oglašen krivim, sud ga shodno čl. 226 i 229 ZKP-a, obavezao na plaćanje troškova krivičnog postupka, koji se odnose na nagradu braniocu po službenoj dužnosti advokatu Knežević Momčilu u iznosu od 2.949,37 eura, i na nagradu sudskom vještaku medicinske struke dr Radojević Nemanji u iznosu od 99,00 eura, ukupno 3.048,37 eura (trihiljadečetrdesetosam eura i tridesetdesam centi), koje je dužan uplatiti Budžetu CG, kao i na paušal u iznosu od 100,00 eura koji je dužan uplatiti Vrhovnom državnom tužilaštvu Crne Gore, na broj žiro računa 832-1187-3, koji se vodi kod Societe Generale Group AD Podgorica, sve u roku od 15 dana po pravosnažnosti presude pod prijetnjom prinudnog izvršenja, a sve u skladu sa sporazumom o priznanju krivice koji je zaključen izmedju stranaka.

Sa izloženog, a shodno odredbi čl. 303 st.1 i 2 i 374 Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 19.11.2018. godine
PREDSJEDNIK VIJEĆA- SUDIJA
Vesna Moštrokol s.r.

PRAVNA POUKA:

Protiv ove presude nije dozvoljena žalba.

Za tačnost otpravka ovjerava
Anka Raković