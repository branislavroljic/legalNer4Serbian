K. br. 592/18
U IME CRNE GORE
OSNOVNI SUD U PODGORICI, po sutkinji Željki Jovović, uz učešće samostalne referentkinje Danijele Rajković kao zapisničarke, u krivičnom predmetu protiv okrivljenog A. K., zbog izvršenja krivičnog djela nedozvoljena trgovina putem pomaganja iz čl. 284 st. 3 u vezi st. 2 u vezi čl. 25 Krivičnog zakonika Crne Gore, po optužnom predlogu ODT Podgorica Kt. br. 1463/18 od 10. 10. 2018. godine, nakon pravosnažnosti rješenja o usvajanju sporazuma o priznanju krivice, dana 06. 11. 2018. godine donio je

P R E S U D U
Okrivljeni:

A. K., JMB xxxxxxxxxxxxx, od oca B. i majke N., rođene K., rođen xx. xx. 19xx. godine u R., sa prebivalištem u mjestu rođenja, državljanin Crne Gore, oženjen, otac troje djece, pismen, završio srednju školu, vozač, lošeg imovnog stanja, osuđivan presudama Osnovnog suda u Rožajama K. br. 121/13 od 06. 12. 2013. godine, zbog krivičnog djela teška tjelesna povreda iz čl. 151 st. 1 KZCG - 5 (pet) mjeseci zatvora; K. br. 88/12 od 24. 08. 2012. godine, zbog krivičnog djela iz čl. 284 st. 1 KZ - novčana kazna 900,00 (devetstotina eura); K. br. 69/11 od 10. 06. 2011. godine, zbog krivičnog djela iz čl. 264 st. 1 KZ - 1 (jedna) godina zatvora uslovno na 1 (jednu) godinu i novčana kazna 500,00 (petstotina eura) i K. br. 5/07 od 25. 01. 2007. godine, zbog krivičnog djela iz čl. 339 st. 3 u vezi čl. 54 KZ - 45 (četrdesetpet) dana zatvora uslovno na 1 (jednu) godinu, u pritvoru od 12. 09. 2018. godine, od 01:00 časova, po rješenju Osnovnog suda u Podgorici Kri. br. 488/18 od 14. 09. 2018. godine.

Kriv je

Što je:

Dana 11. septembra 2018. godine, oko 12:00 časova, u Podgorici, svjestan svog djela čije je izvršenje htio i znajući da je njegovo djelo zabranjeno, umišljajno pomogao drugom u izvršenju krivičnog djela, na način što je preuzeo radi prevoza cigarete - robu čiji je promet ograničen, koje je za sada nepoznato lice nabavilo u svrhu dalje prodaje, suprotno čl. 12 i čl. 14 Zakona o duvanu, bez odobrenja za nabavku i to: 100 paklica cigareta "Prestige", 27.500 paklica "Merlin slims", 5.000 paklica "Trokadero slimsa" i 10.000 paklica "Trokadero kocka", bez akciznih markica, ukupne vrijednosti 294.250,00, koje cigarete je okrivljeni prevozio u posebno napravljenom bunkeru kamiona marke "Scania", registarskih oznaka PG TF 939, u namjeri da ih odveze za sada nepoznatom licu, u čemu je otkriven od strane službenika Uprave policije - Odjeljenja bezbjednosti Kolašin,
- čime je izvršio krivično djelo nedozvoljena trgovina putem pomaganja iz čl. 284 st. 3 u vezi st. 2 u vezi čl. 25 Krivičnog zakonika Crne Gore.

Pa ga sud na osnovu čl. 4 st. 2, čl. 13, 15, 32, 36, 42 st. 1 i 51 Krivičnog zakonika Crne Gore, te čl. 226, 229 i 374 Zakonika o krivičnom postupku,
O S U Đ U J E
Na kaznu zatvora u trajanju od 5 (pet) mjeseci, u koju kaznu se uračunava vrijeme provedeno u pritvoru od 12. 09. 2018. godine, od 01:00 časova, pa nadalje.

Obavezuje se okrivljeni da plati po osnovu troškova krivičnog postupka iznos od 101,50€, u roku od 15 dana po pravosnažnosti presude, pod prijetnjom prinudnog izvršenja.

Na osnovu čl. 75 i 284 st. 6 Krivičnog zakonika Crne Gore prema okrivljenom se izriče
MJERA BEZBJEDNOSTI
Oduzima se od okrivljenog A. K. 100 paklica cigareta "Prestige", 27.500 paklica "Merlin slims" 5.000 paklica "Trokadero slimsa" i 10.000 paklica "Trokadero kocka", kao predmeti upotrijebljeni u izvršenju krivičnog djela.

O b r a z l o ž e n j e
Osnovno državno tužilaštvo u Podgorici je optužnim predlogom Kt. br. 1463/18 od 10. 10. 2018. godine stavilo na teret okrivljenom A. K., izvršenje krivičnog djela nedozvoljena trgovina putem pomaganja iz čl. 284 st. 3 u vezi st. 2 u vezi čl. 25 Krivičnog zakonika Crne Gore.

Nakon podnošenja optužnog predloga sudu, državna tužiteljka u ODT-u Podgorica, okrivljeni i njegov branilac su zaključili sporazum o priznanju krivice dana 31. 10. 2018. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog A. K. i da je okrivljeni u vrijeme, mjesto i na način opisan u izreci ove presude učinio krivično djelo nedozvoljena trgovina putem pomaganja iz čl. 284 st. 3 u vezi st. 2 u vezi čl. 25 Krivičnog zakonika Crne Gore.

Odlučujući o kazni iz sporazuma o priznanju krivice, zaključenog između stranaka i branioca, u koju kaznu je shodno čl. 51 Krivičnog zakonika Crne Gore, uračunato vrijeme provedeno u pritvoru, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a sankcija odgovara svrsi izricanja krivičnih sankcija, imajući pritom u vidu okolnosti koje stoje na strani okrivljenog, a koje je cijenila državna tužiteljka prilikom pregovaranja o kazni, i to da je porodičan i otac troje maloljetne djece, lošeg imovnog stanja, dok je kao otežavajuća okolnost cijenjena činjenica da je okrivljeni ranije osuđivan, pa će se i po nalaženu ovog suda sa kaznom zatvora u trajanju od 5 (pet) mjeseci na okrivljenog u dovoljnoj mjeri uticati da ubuduće ne čini krivična djela, čime će biti ostvarena svrha kažnjavanja iz čl. 32 Krivičnog zakonika Crne Gore u vezi sa opštom svrhom propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Sud je okrivljenom primjenom čl. 75 i i 284 st. 6 Krivičnog zakonika Crne Gore izrekao mjeru bezbjednosti oduzimanje predmeta, i to: 100 paklica cigareta "Prestige", 27.500 paklica "Merlin slims" 5.000 paklica "Trokadero slimsa" i 10.000 paklica "Trokadero kocka", kao predmete korišćene u izvršenju krivičnog djela.

Okrivljeni je, shodno čl. 227 Zakonika o krivičnom postupku, obavezan da plati troškove krivičnog postupka u ukupnom iznosu od 101,50 €, a koji troškovi se odnose na ime angažovanja vještaka ekonomskofinansijske struke, iznos od 71,50 eura i na ime sudskog paušala iznos od 30,00 eura, koji iznos je odmjeren shodno dužini trajanja postupka, složenosti predmeta i imovinskim prilikama okrivljenog.

Sa iznijetih razloga, na osnovu čl. 303 st. 1 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 06. 11. 2018. godine.

ZAPISNIČARKA SUTKINJA
Danijela Rajković,s.r. Željka Jovović,s.r.

PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.

ZTO: Danijela Rajković
ZAPISNIČARKA SUTKINJA
Danijela Rajković Željka Jovović
DN-a: Primjerak presude dostaviti:

- ODT Podgorica,
- Okrivljenom i braniocu adv. D. D. L.,
- a/a
Postupljeno dana __________________
Namještenik suda __________________