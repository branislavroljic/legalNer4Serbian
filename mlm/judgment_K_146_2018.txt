U IME CRNE GORE
K.br. 146/18
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog Đ. A., koga po službenoj dužnosti brani M. M., advokati iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 199/18 od 23.11.2018. godine, koju je na ročištu povodom odlučivanja o sporazumu o priznanju krivice zastupala Begović Tatjana državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 19.04.2019. godine, donio je
P R E S U D U
Optuženi:

Đ. A., JMB ..., zv. "T.", od oca F. i majke M., rođene I., rođen .... godine u P..., sa prebivalištem u mjestu rođenja - T..., selo N..., državljanin Crne Gore, oženjen, otac jednog maloljetnog djeteta, nezaposlen, pismen, završio srednju školu, srednjeg imovnog stanja, osuđivan i to: presudom Višeg suda u Podgorici, K.br. 127/07 od 19.02.2008. godine, na kaznu zatvora u trajanju od 10 (deset) mjeseci, zbog krivičnog djela neovlašćena proizvodnja, držanje i stavljanje u promet opojnih dorga iz čl. 300 st. 1. Krivičnog zakonika Crne Gore i presudom Višeg suda u Podgorici K.br. 122/12 od 08.11.2012. godine, na kaznu zatvora u trajanju od 1 (jedne) godine i 6 (šest) mjeseci, zbog krivičnog djela neovlašćena proizvodnja, držanje i stavljanje u promet opojnih dorga iz čl. 300 st. 1. Krivičnog zakonika Crne Gore, u protvoru od 30.10.2018. godine
KRIV JE
Zato što je:

Dana 28.10.2018. godine u Podgorici, neovlašćeno radi prodaje držao opojnu drogu marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/18 od 26.06.2018. godine), iako je bio svjestan svoga djela i htio njegovo izvršenje, na način što je u svom vozilu marke "B..." karavan, reg. oznaka PG ..., sa kojim je upravljao, držao dva džaka u crnoj pvc kesi, oblijepljena braon selotejp trakom, u kojima se nalazilo 30 pakovanja sa opojnom drogom marihuanom, ukupne količine 29930 grama, koju opojnu drogu je nakon pokušaja službenika policije da ga zaustave, izbacio iz svog vozila, a zatim se dao u bjekstvo, koju opojnu drogu marihuanu su ovlašćeni službenici Sektora granične policije - Odjeljenja granične bezbjednosti Tuzi, na livadi u blizini navedenog vozila pronašli i oduzeli, a ista je bila namijenjena daljoj prodaji,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36, 42 i 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku
O S U Đ U J E
Na kaznu zatvora u trajanju od 2 (dvije) godine i 6 (šest) mjeseci, u koju kaznu mu se uračunava vrijeme provedeno u pritvoru od 30.10.2018. godine od 13,25 časova, pa nadalje do pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMET
ODUZIMA SE opojne droge marihuana u ukupnoj količini od 29930 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime nagrade braniocu po službenoj dužnosti adv. M. M., u budžet Crne Gore na broj žiro račun 832-7113-04 uplati iznos od 2.662,00€, te da na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 199/18 od 23.11.2018. godine, optuženom Đ. A. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 10.04.2019. godine, Više Državno tužilaštvo dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 19.04.2019.godine, sud je pročitao dokaze predložene optužnicom i to: Služenu zabilješku Uprave policije-Regionalni centar granične policije "Centar". OGB Tuzi br. 480/18 od 28.10.2018. godine, izvršio uvid u fotodokumentaciju Uprave policije - CB Podgorica br. 61-10-244-2246/2471 od 28.10.2018. godine, dvije potvrde o privremeno oduzetim predmetima Uprave policije - SKP Grupa za suzbijanje droge Ku.br. 848/18 od 30.10.2018. godine, na ime optuženog Đ. A., Izvještaj Forenzičkog centra Danilovgrad o hemijskom vještačenju br. 4787/18 od 16.11.2018. godine i izvršio uvid u fotodokumentaciju,Zapisnik o pregovaranju Kt-Sp.br. 17/19, Zapisnik Kt-Sp.br. 17/19 i Sporazum o priznanju krivice Kt-Sp.br. 17/19, svi od 10.04.2019. godine i izvod iz kaznene evidencije Ministarstva pravde Crne Gore na ime optuženog Đ. A. br. 05/2-72-14227/18 od 28.12.2018. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Naime, sud je od olakšavajućih okolnosti na strani optuženog cijenio priznanje optuženog za izvršeno krivično djelo te prihvatanje krivice, njegove lične prilike, da je otac jednog mldb. djeteta, dok je kao otežavajuću okolnost cijenio njegov raniji život tj. osuđivanost za isto krivično djelo, a što je utvrđeno iz izvoda iz KE za optuženog, pa je cijeneći naprijed navedene olakšavajuće i otežavajuće okolnosti na strani optuženog, ovaj sud našao da je kazna iz sporazuma o priznanju krivice u trajanju od 2 (dvij) godine i 6 (šest) mjeseci srazmjerna stepenu krivice optuženog i težini počinjenog krivičnog djela i da predstavlja onu mjeru, koja je neophodno potrebna za postizanje svrhe kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga marihuana u ukupnoj količini od 29930 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, i to na ime nagrade braniocu po službenoj dužnosti iznos od 2.662,00€, u budžet Crne Gore na br. račun 832-7113-04, i na ime paušala iznos od 100,00€, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, sve u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 19.04.2019.godine
Zapisničar S U D I J A
Novčić Slobodanka Tabaš Predrag
DN-a, po primjerak:

- VDT Podgorica,
- Optuženom,
- Braniocu optuženog,
- ZIKS
- A/A