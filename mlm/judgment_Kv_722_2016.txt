Kv.br. 722/16
U IME CRNE GORE
VIŠI SUD U PODGORICI, po predsjedniku vanraspravnog vijeća, sudiji Suzani Mugoša, uz učešće savjetnika Borislava Ivanovića, kao zapisničara, u krivičnom predmetu protiv optuženog I.B., zbog krivičnog djela - neovlašćena proizvodnja, držanje i stavljanje u promet opojnih droga iz čl. 300 st.1 KZ CG, po optužnici Višeg državnog tužilaštva u Podgorici Kt.br. 91/16 od 04.10.2016. godine, koju je na ročištu povodom odlučivanja o sporazumu o priznanju krivice zastupao državni tužilac u Višem državnom tužilaštvu Tatjana Begović, nakon pravosnažnosti rješenja o usvajanju sporazuma o priznanju krivice, dana 25.10.2016. godine, donio je
PRESUDU

Optuženi:

I.B., JMBG ----- rođenog ----. godine u I., gradB., sa prebivalištem u Abu Dabi – S.H. ---- ,državljanin Crne Gore, konobar-šanker, zaposlen u gradu Abu Dabi, neoženjen, pismen, završio školu za menadžment u Švajcarskoj, srednjeg imovnog stanja,
KRIV JE
Zato što je:

Dana 17.07.2016 godine, na plaži Jaz u Budvi, na festivalu "Sea dance", neovlašćeno radi prodaje držao opojnu drogu MDMA - ekstazi - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koja se može koristiti za proizvodnju droga ("Sl.list CG" br. 56/12 od 09.11.2012. godine), iako je bio svjestan da postupa neovlašćeno i protivpravno, pa je to i htio, na način što je u svom novčaniku držao sakriveno 18 komada tableta MDMA - ekstazi ljubičaste boje, ukupne neto mase 7,21 gram, upakovane u jedan ručno pravljeni zamotuljak od pvc kese, koja opojna droga je od strane ovlašćenih policijskih službenika kod istog pronađena i oduzeta, a koja je bila namijenjena daljoj neovlašćenoj prodaji,
-čime je izvršio krivično djelo - neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore,
pa ga sud primjenom članova 4 st. 2, 32, 36, 42, 45 st.1 tač. 3 , 46 st. 1 tač.3 Krivičnog zakonika CG, te članova 303 st.1, 226, 229 i 374 Zakonika o krivičnom postupku
OSUĐUJE
Na kaznu zatvora u trajanju od 6 (šest) mjeseci, u koju kaznu mu se ima uračunati vrijeme provedeno u pritvoru od dana 17.07.2016 godine pa nadalje.

Na osnovu čl. 226 i 229 ZKP, sud obavezuje optuženog I.B. da na ime troškova sudskog postupka uplati Višem državnom tužilaštvu u Podgorici troškove na ime nagrade braniocu po službenoj dužnosti, adv. Simin Branki novčani iznos od 600,00 €, i na ime paušala iznos od 100,00€ u roku od 15 dana od dana pravosnažnosti presude.

Na osnovu čl. 75 st.1 i 300 st.7 Krivičnog zakonika Crne Gore sud optuženom I.B. izriče:

MJERU BEZBJEDNOSTI - ODUZIMANJE PREDMETA
Od optuženog I.B. ima se oduzeti opojna droga MDMA – ekstazi u količini od 7,21 grama, kao predmet izvršenja krivičnog djela, a koja droga se ima uništiti, nakon pravosnažnosti presude i za koju zakon predviđa obavezno oduzimanje.

.

O b r a z l o ž e nj e
Optužnicom Višeg državnog tužilaštva u Podgorici Kt.br. 91/16 od 04.10.2016. godine, okrivljenom I.B. stavljeno je na teret izvršenje krivičnog djela - neovlašćena proizvodnja, držanje i stavljanje u promet opojnih droga iz čl. 300.st.1. KZ CG.

Dana 05.10.2016. godine državni tužilac u Višem državnom tužilaštvu u Podgorici Tatjana Begović dostavila je ovom sudu zajedno sa predmetnom optužnicom i sporazum o priznanju krivice Kt. br. 91/16 od 04.10.2016. godine, kao i zapisnik o pregovaranju stranaka, te zapisnik o saslušanju okrivljenog i priznanju krivice.

Na ročištu za razmatranje sporazuma, održanom dana 21.10.2016. godine, sud je pročitao dokaze predložene optužnicom, i to: službenu zabilješku MUP-a Uprave policije 47/4 br. 240/16-4-643 od 17.07.2016 godine, potvrdu o privremeno oduzetim predmetima sačinjenim od strane Uprave policije - CB Budva 47/4 br. 240/16-4-642 od 17.07.2016 godine, izvještaj o hemijskom vještačenju Forenzičkog centra Danilovgrad br. 2894/16 od 15.08.2016. godine sa fotodokumentacijom, te fotoelaborat na memorijskom nosaču podataka - CD-u sačinjenog od strane Uprave policije - SKP - Odsjeka za borbu protiv droga Grupa V po predmetu formiranom protiv I.B. Ku.br. 202/16 od 17.07.2016 godine.

Iz sadržine izvedenih dokaza na koje optuženi i njegov branilac nijesu imali primjedbe, proizilazi da je državni tužilac u Višem državnom tužilaštvu u Podgorici, pružio dovoljno dokaza o krivici optuženog I.B., a što je u saglasnosti sa jasnim i potpunim priznanjem samog optuženog, pa sud, a nakon što je u svemu prihvatio sporazum o priznanju krivice, utvrđuje da je optuženi u vrijeme i na način opisan u izreci presude izvršio krivično djelo - neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore, pa ga je oglasio krivim.

Prilikom odlučivanja o izboru vrste krivične sankcije i njene visine, a shodno čl. 42 st.1 KZ CG, koja je utvrđena za optuženog u skladu sa sporazumom o priznanju krivice zaključenog između stranaka, sud je našao da je predlog stranaka u vezi sa izrečenom krivičnom sankcijom - kaznom zatvora u trajanju od 6 (šest) mjeseci prihvatljiv i u skladu sa interesima pravičnosti, a sankcija odgovara svrsi izricanja krivičnih sankcija. Naime, odmjeravajući navedenu krivičnu sankciju, sud je istu ublažio po visini a shodno čl. 45 i 46 KZ CG, našavši prethodno da u odsustvu otežavajućih okolnosti, olakšavajuće okolnosti koje je utvrdio na strani optuženog da je u potpunosti priznao izvršenje predmetnog djela, da je riječ o mladom čovjeku, te da prethodno nije osuđivan, predstavljaju naročito olakšavajuće okolnosti i takve su prirode da će se u konkretnom slučaju i sa ublaženom kaznom postići svrha kažnjavanja predviđena čl. 32 KZ CG, a u okviru opšte svrhe krivičnih sankcija iz čl. 4 st. 2 KZ CG.

Na osnovu čl. 51 Krivičnog zakonika Crne Gore, u izrečenu kaznu zatvora optuženom I.B. je uračunato i vrijeme provedeno u pritvoru kao u izreci presude.

Kako je optuženi oglašen krivim, sud ga je shodno čl. 226 i 229 ZKP obavezao da na ime troškova sudskog postupka uplati Višem državnom tužilaštvu u Podgorici troškove na ime nagrade braniocu po službenoj dužnosti, adv. Simin Branki novčani iznos od 600,00 €, i na ime paušala iznos od 100,00€ u roku od 15 dana od dana pravosnažnosti presude
Na osnovu čl. 75 st.1 i 300 st.7 Krivičnog zakonika Crne Gore sud je optuženom I.B. izrekao mjeru bezbjednosti - oduzimanje predmeta i to opojne droge - MDMA – ekstazi u količini od 7,21 grama, kao predmet izvršenja krivičnog djela, a koja droga se ima uništiti, nakon pravosnažnosti presude i za koju zakon predviđa obavezno oduzimanje.

Na osnovu izloženog, a shodno odredbi čl. 303 st.1 ZKP, odlučeno je kao u izreci presude
ZAPISNIČAR PREDSJEDNIK VIJEĆA-SUDIJA
Borislav Ivanović, s.r. Suzana Mugoša, s.r.

PRAVNA POUKA: Protiv ove presude može se izjaviti žalba Apelacionom sudu Crne Gore u roku od 15 dana od dana prijema pismenog otpravka presude, samo u slučaju ako presuda nije u skladu sa zaključenim sporazumom između stranaka