Kž.br.76/13
U IME CRNE GORE
VIŠI SUD U PODGORICI, kao drugostepeni krivični, u vijeću sastavljenom od sudija: Branke Bošković kao predsjednika vijeća, Sonje Cvetićanin Ognjenović i Miljane Pavlićević kao članova vijeća, uz sudjelovanje Orović Ivane kao zapisničara, u kriv. predmetu optuženog A. R., zbog kriv. djela prevare iz čl.244 st.4 u vezi st.1 KZ, odlučujući po žalbi ODT iz Kotora, izjavljenoj protiv presude Osnovnog suda u Kotoru K.br.265/12 od 12.10.2012 godine, nakon održanog glavnog javnog pretresa dana 15.03.2013 godine, u prisustvu zamjenika VDT iz Podgorice Vladimira Gilića, optuženog A. R. i njegovog branioca adv. M. B. iz Podgorice, nakon provedenih dokaza, te tajnog vijećanja i glasanja, donio je, a dana 18.03.2013 godine, javno objavio:

P R E S U D U
Povodom žalbe Osnovnog državnog tužilaštva iz Kotora, a po službenoj dužnosti, PREINAČAVA SE presuda Osnovnog suda u Kotoru K.br.265/12 od 12.10.2012 godine, na način što:

I. Shodno čl.430 st.3 ZKP-a, stavlja se van snage prvosnažna presuda Osnovnog suda u Kotoru K.br.537/07 od 23.11.2009 godine, u cjelosti.

II. Optuženi A. R., sa generalijama kao u spisima predmeta prvostepenog suda, na osnovu odredbi iz čl.373 tačka 2 ZKP-a,
OSLOBADJA SE OD OPTUŽBE
Da je:

Dana 28.09.2006 godine, oko 12,30 časova u B., u zajednici sa Ć. S. iz B. P., u namjeri da sebi pribavi protivpravnu imovinsku korist, lažnim prikazivanjem činjenica da će za sedam dana shodno ugovoru o najmu vozila br... od 28.09.2006 godine, vratiti iznajmljeno putničko vozilo marke "Nissan Pathfinder" reg. oznake ...., vlasništvo "..." agencije "...", a sa unaprijed stvorenom namjerom da to ne učini, doveo u zabludu ovlašćeno lice u oštećenoj agenciji da mu na štetu imovine iste iznajmi predmetno vozilo, na ime Ć. S., jer će isti upravljati vozilom, a isto po proteku ugovorenog roka, dana 5.10.2006 godine, nije vratio, već je istim otišao pravo u Bosnu, a potom u Srbiju, gdje je vozilo prodao NN licu, i time za sebe pribavio protivpravnu imovinsku korist u iznosu od 35.008,45 eura, koja predstavlja vrijednost predmetnog vozila,
- čime bi izvršio kriv. djelo prevare iz čl.244 st.4 u vezi st.1 Krivičnog zakonika /KZ/.

Troškovi kriv. postupka nastali pred drugostepenim sudom, padaju na teret budžetskih sredstava suda.

O b r a z l o ž e nj e
Presudom Osnovnog suda u Kotoru K.br.265/12 od 12.10.2012 godine, okrivljeni A. R. na osnovu odredbi iz čl.373 st.1 tačka 2 ZKP-a, oslobodjen je od optužbe zbog kriv. djela prevare iz čl.244 st.4 u vezi st.1 KZ, kako je to činjenično predstavljeno u izreci iste, te je odlučeno da troškovi kriv. postupka padaju na teret budžetskih sredstava suda.

Protiv navedene presude, žalbu je blagovremeno izjavilo ODT iz Kotora, kojom prvostepenu presudu pobija zbog: bitne povrede odredaba kriv. postupka, pogrešno i nepotpuno utvrdjenog činjeničnog stanja i povrede Krivičnog zakonika, te je konačno predloženo da se pobijana presuda ukine i predmet vrati prvostepenom sudu na ponovni postupak i odluku.

Branilac optuženog A. R. - adv. B. M. iz Podgorice, blagovremeno je podnio odgovor na žalbu ODT iz Kotora, te je predložio da se žalba odbije kao neosnovana i potvrdi prvostepena presuda.

Pismenim aktom VDT iz Podgorice Ktž.br.81/12 od 24.01.2013 godine, predloženo je da se žalba ODT iz Kotora uvaži.

Presudom Osnovnog suda u Kotoru K.br.537/07 od 23.11.2009 godine, okrivljeni A. R. komeje sudjeno u njegovog odsudstvu a u prisudstvu branioca postavljenog postavljenog po službenoj dužnosti,oglašen je krivim zbog kriv. djela prevare iz čl.244 st.4 u vezi st.1 KZ, i osudjen na kaznu zatvora u trajanju od jedne godine, koja presuda je postala pravosnažna presudom Višeg suda u Podgorici Kž.br.459/10 od 21.04.2010 godine. Rješenjem Osnovnog suda u Kotoru K.br.537/07-Kv.br.200/11 od 9.05.2011 godine, dozvoljeno je ponavljanje krivičnog postupka završeno pravosnažnom presudom Osnovnog suda u Kotoru K.br.537/07 od 23.11.2012 godine.

Nakon donošenja rješenja o ponavljanju postupka u prisudstvu okrivljenog, donijeta je presuda Osnovnog suda u Kotoru K.br.284/11 od 23.06.2011 godine, kojom je stavljena van snage presuda Osnovnog suda u Kotoru K.br.537/07 od 23.11.2009 godine u cjelosti, te je optuženi A. R. oglašen krivim zbog kriv. djela prevare iz čl.244 st.4 u vezi st.1 KZ i osudjen na kaznu zatvora od šest mjeseci, te je ta presuda u postupku po žalbi ukinuta rješenjem Višeg suda u Podgorici Kž.br.1726/11 od 16.11.2011 godine, i predmet vraćen prvostepenom sudu na ponovni postupak i odluku, nakon čega je prvostepeni sud donio novu presudu K.br.601/11 od 13.03.2012 godine, kojom je djelimično stavljena van snage presuda Osnovnog suda u Kotoru K.br.537/07 od 23.11.2009 godine, te je optuženi osudjen na kaznu zatvora u trajanju od šest mjeseci, a koja presuda je ukinuta rješenjem Višeg suda u Podgorici Kž.br.775/12 od 30.05.2012 godine i predmet vraćen prvostepenom sudu na ponovni postupak i odluku. U ponovljenom postupku prvostepeni sud je donio presudu K.br.265/12 od 12.10.2012 godine, kojom je optuženi A. R. na osnovu odredbe iz čl.373 st.1 tačka 2 ZKP-a, oslobodjen od optužbe, zbog kriv. djela prevare iz čl.244 st.4 u vezi st.1 KZ, na koju presudu je žalbu uložio ODT iz Kotora, pa je ovaj sud odlučujući po žalbi na navedenu presudu dana 8.02.2013 godine, na sjednici vijeća, nalazeći da postoje razlozi za ponovno ukidanje prvostepene presude, održao pretres pred drugostepenim sudom dana 15.03.2013 godine.

Na glavnom pretresu pred drugostepenim sudom na kome su prisudstvovali zastupnik optužbe - zamjenik VDT iz Podgorice Vladimir Gilić, optuženi A. R. i njegov branilac - adv.M. B. iz Podgorice, po službenoj dužnosti pročitana je presuda Osnovnog suda u Kotoru K.br.265/12 od 12.10.2012 godine, neposredno saslušan optuženi A. R., u dokaznom postupku pročitan ugovor o najmu zaključen izmedju "... " agencije iz B. i Ć. S. dana 28.09.2006 godine, pročitana službena zabilješka OPSPJ B. od 9.08.2008 godine, na saglasan predlog stranaka pročitani iskazi oštećenog D. B. i svjedoka M. N. dati pred prvostepenim sudom u istrazi i na pretresima, na saglasan predlog stranaka pročitao nalaz i mišljenje vještaka mašinske struke od 10.12.2008 godine, te pročitao izvod iz kaznene evidencije za optuženog A. R. od UP PJ Bar 24-03-245/08-8892 od 19.11.2008 godine, nakon čega je ovaj sud razmotrio cjelokupne spise predmeta, ispitao pobijanu presudu cijenio navode žalbe, odgovora na žalbu, pismeno izjašnjenje VDT iz Podgorice dato povodom žalbe, cijenio provedene dokaze i odbranu optuženog datu na pretresu pred drugostepenim sudom, cijenio izjašnjenja zamjenika VDT iz Podgorice Vladimira Gilića, optuženog i njegovog branioca datih u završnim riječima na pretresu, pa je našao:

- Da treba odlučiti kao u izreci pod stavom I i II.

Prvostepena presuda je donijeta uz bitne povrede odredaba kriv. postupka iz čl.386 st.1 tačka 8 ZKP-a, a na koje povrede drugostepeni sud pazi po službenoj dužnosti, jer je izreka presude nerazumljiva i protivurječna datim razlozima, pa je ovaj sud našao da se održi glavni pretres pred drugostepenim sudom kako bi se otklonile bitne povrede.

Zastupnik optužbe zamjenik VDT Vladimir Gilić u završnoj riječi ostajući pri izjašnjenju VDT Ktž.br.81/12 od 24.01.2013 godine, ostajući pri žalbi ODT iz Kotora i predlogu iz iste, tražio je da se prvostepena presuda ukine, posebno što ima procesnu grešku jer prvostepeni sud nije stavio van snage pravosnažnu presudu kojom je optuženi bio oglašen krivim i kada mu je sudjeno u odsudstvu. Smatra da ne stoje navodi odbrane dati u odgovoru na žalbu da se u konkretnom slučaju radi o gradjansko pravnom odnosu.

U svojim odbranama datim pred prvostepenim i drugostepenim sudom, optuženi A. R. objasnio je da je Ć. S. angažovao kao svog vozača jer nema vozačku dozvolu, nije imao ni svoje lično vozilo, već bi isto iznajmljivao "od "...." agencija. U odnosu na kritični dogadjaj naveo je da predmetni "..." nije iznajmio u "... agenciji koja je vlasništvo D., već da mu ga je D. B. dao kao reprezentativno vozilo, jer su se predhodno dogovorili da im on pokuša srediti kredit od nekih Švajcaraca koji su dolazili u B. u hotel D.. Predmetni "...." je svo vrijeme vozio Ć. S., a što se tiče posla oko kredita nije uspio ništa da sredi za D., jer je isti već imao neke hipoteke, kredite i privatne dugove. "...." su koristili nekih 12 dana, a nakon što se odustalo od posla sa kreditom pozvao je D. i saopštio mu da vraća vozilo, da će isto dovesti Ć. S., i da nema ništa od posla. Potvrdio da je nakon ovoga napustio Crnu Goru, bio je u B., i smatra da mu je jedina greška što nije pozvao D. kako bi provjerio da li mu je Ć. S. vratio vozilo, medjutim računao je da mu je vozilo sigurno vraćeno. Inače sa ovim vozilom "...", Ć. S. ga je odveo do B. kako bi Švajcarce odvezli na aerodrum, a on potom ostao u B., a Ć. je trebao da se vrati u B. i preda "...." D.. Istako je da je D. dao broj telefona Ć. S., kako bi se sa njim čuo i vidio radi primo-predaje vozila, tvrdeći da nikakvu prevarnu namjeru u konkretnom prilikom nije imao. Objasnio je da se sa D. više nije čuo, osim dva dana prije nego što je Ć. S. trebao da vrati vozilo, da se inače bio čuo sa Ć. S. koji mu je rekao da će jedan dan kasniti sa vraćanjem vozila, a nakon toga ga više nije mogao dobiti jer mu je telefon bio isključen, a htio ga je pitati za predmetno vozilo i još neke druge poslove. Dalje je objasnio da je vozilo bilo četiri mjeseca kod Ć. S. a ne kod njega, da on nije vozio predmetno vozilo, da je isto uzeto samo radi prezentacije, te da mu je D. B., davao 10 % od ukupne svote koje je trebalo da obezbijedi dobijanjem kredita, ali je on to odbio. Nije znao da vozilo nije vraćeno i da nije ni predpostavio da se vozilo četiri mjeseca nalazilo kod Ć. S.. Potvrdio je da je vozilo uzeo da bi Švajcarca preko kojeg je trebalo da sredi kredit za D. odvezao do B..

U završnoj riječi branilac optuženog A. R. - adv. B. M. iz Podgorice, je ostao pri predlogu iz odgovora na žalbu, te tražio da se žalba ODT iz Kotora odbije kao neosnovana i potvrdi prvostepena presuda.

Optuženi A. R., u završnoj riječi ostajući pri svojim odbranama datim pred prvostepenim i drugostepenim sudom i ističući da nije izvršio kriv. djelo stavljeno mu na teret, pridružio se završnoj riječi svog branioca.

Predstavnik oštećene "....." agencije - .... - D. B., u svom iskazu datom pred prvostepenim sudom, objasnio je da je optuženog A. R. upoznao preko vlasnika agencije "....." B. Lj., da mu je optuženi pričao da može srediti neke kredite, a on je bio zainteresovan za to, jer je u to vrijeme renovirao jedan hotel. Prilikom jednog susreta sa optuženim isti ga je pitao da li mu može iznajmiti jedan "....", kako bi neke bankare iz inostranstva vozio pa je on na to pristao. Nije mislio da uzme novac za najam auta ako bi uspio njihov dogovor o dobijanju kredita. Optuženi je uzeo vozilo iz agencije na par dana, ali ga nije vratio u zakazano vrijeme. Objasnio je da je vozilo dao optuženom, upravo njemu rekao da slobodno ode u agenciju i uzme predmetni "....", a poznato mu je da je ugovor bio sačinjen na ime Ć. S., jer je on imao vozačku dozvolu i bio je vozač optuženog. Telefonskim putem kontaktirao je nekoliko puta optuženog i Ć. S., koji mu je jednom prilikom rekao da se nalazi u Bosni da će mu vozilo vratiti, ali prilikom tih razgovora isti mu nijesu govorili kod koga je vozilo. Nakon dva - tri mjeseca izgubio je svaki kontakt sa optuženim i Ć.. Preko svojih veza u Srbiji saznao je da je vozilo vidjeno u Subotici, da je optuženi bio u tom vozilu. On je tada dao drugi ključ od vozila svom prijatelju koji je uspio pronaći vozilo, i na taj način je povratio to vozilo. Takodje je od svojih prijatelja čuo da optuženi vozilo nudi na prodaju. Njemu je bilo poznato da je optuženi prevario veliki broj ljudi na razne načine. Potvrdio je da je on bio zainteresovan za kredit koji mu je optuženi nudio, ali on optuženom nije obećao vozilo "...." za kredit, već samo procenat ukoliko dobije kredit. Takodje nije tražio akontaciju za iznajmljeno vozilo od optuženog, oprostio bi mu za najam vozila da mu je optuženi sredio kredit, a depozit za iznajmljeno vozilo je tada iznosio 3000 eura. Sa optuženim nikada ranije nije imao nikakav poslovni odnos, i sa njim nije izvršio nikakvo prebijanje sa predmetnim "....", te nije istina da mu je optuženi preko Ć. trebao poslati torbu sa novcem. Dogovor oko iznajmljivanja vozila imao je isključivo sa optuženim. Optuženi je sa sobom doveo drugog čovjeka, te ugovor o najmu zaključen sa tim drugim čovjekom tj. Ć. S. bez njegovog znanja, a što je on kasnije tek saznao. U momentu zaključivanja ugovora on je nazvao ljude koji rade u agenciji i rekao im da ne naplaćaju od optuženog depozit za iznajmljeno vozilo, sa istima se dogovorio da to kasnije sve naplate. Objasnio je da je vozilo pronadjeno u Subotici, isto je bilo parkirano ispred neke garaže, to vozilo su pronašli neki njegovi gosti iz Subotice, preko kojih je on dao 3000 eura da se pronadje vozilo i dao im drugi ključ za vozilo, pa nakon što je isto pronadjeno isti su mu dovezli to vozilo i ostavili u servisu "...." u Podgorici, gdje je vozilo bilo kupljeno, a tu je ostavljeno jer je isto trebalo popraviti.Takodje je objasnio pod kojim uslovima njegova "....." agencija izdaje vozila na korišćenje, da je u konkretnom slučaju to na isti način uradjeno i u odnosu na optuženog i Ć.S., kao i da dug po ugovoru o najmu koji ima optuženi prema Agenciji iznosi 22.000,00 eura.

Svjedok M.N., u svom iskazom datom pred prvostepenim sudom objasnio je da je on u spornom periodu bio zaposlen u "...." agencije "...." , i po odobrenju svog direktora D. B. iznajmio je predmetno vozilo optuženom A. R., koji je konkretnom prilikom sa Ć. S. došao u agenciju i zamolio da ugovor glasi na Ć. S., pošto će on upravljati vozilom. Vozilo je iznajmljeno na sedam dana, a ugovor je sačinjen 28.09.2006 godine. Prilikom iznajmljivanja vozila od optuženog ništa nije naplaćivao, pošto mu je direktor rekao da to ne radi jer će to on regulisati sa optuženim. Kako vozilo nije vraćeno poslije sedam dana, neko je iz Agencije kontaktirao optuženog, pa mu je isti rekao da se nalazi u Bosni i Srbiji i da će vozilo vratiti. Nakon tog vremena predstavnici iz Agencije su napravili potragu za vozilom jer isto nije vraćano, a dana 23.02.2007 godine, bili su obaviješteni od strane ovlašćenog servisa "...." iz P., da se vozilo nalazi u njihovom servisu i da dodju po njega. Objasnio je da nije znao ko je vozilo tamo ostavio a nije ni pitao nikoga, te je vozilo vraćeno Agenciji poslije pet mjeseci. Istakao je da je on sačinio ugovor o najmu za taj period od momenta preuzimanja vozila do do momenta vraćanja vozila njihovoj agenciji, pa je našao da je ooptuženi njihovoj agenciji na ime rentiranja vozila dugovao iznos od 22.200,00 eura.

Kazivanje svjedoka o dugovanju novca za najam vozila, u skladu je sa ugovorom o najmu iz kojeg se utvrdjuje da je isti zaključak izmedju "...." agencije i Ć. S. dana 28.09.2006 godine, da je vozilo vraćeno 23.02.2007 godine, odnosno nakon 148 dana, da se radilo o vozilu tipa "Nisan Pathfinder", da je cijena najma za dan iznosila 150 eura, a ukupan dug za najam vozila iznosila 22.200,00 eura.

Nalazom vještaka mašinske struke, utvrdjuje je da je vrijednost vozila na dan iznajmljivanja istog i to 28.09.2006 godine, iznosila 35.008,45 eura.

Cijeneći provedene dokaze pojedinačno i u njihovoj medjusobnoj povezanosti, a iste dovodeći u vezu sa odbranom optuženog, ovaj sud nalazi da je prvostepeni sud pravilno našao da u konkretnom slučaju nema dokaza da je optuženi A.R., izvršio kriv. djelo koje mu je stavljeno na teret optužnicom, a ovo sa sledećih razloga:

Naime, tokom postupka nesporno je utvrdjeno a što potvrduju i optuženi i oštećeni D. B., da je optuženi A. R. koristio Džip "...." reg. oznake .... iz Renta car agencije "...." vlasništvo oštećenog D. B., te da mu je to vozilo na korišćenje dao upravo oštećeni D., jer su optuženom trebali doći bankari iz inostranstva. Takodje je nesporno utvrdjeno da je o najmu predmetnog vozila zaključen ugovor o najmu, koji je sačinjen na ime Ć. S., koji je imao vozačku dozvolu, a bio je vozač optuženog. Optuženi navodi da mu je vozilo oštećeni dao kao reprezentativno vozilo, jer su mu dolazili Švajcarci, od kojih je on trebao da sredi kredit oštećenom koji mu je bio potreban, te je uzeo predmetno vozilo kako bi ostavio bolji utisak na Švajcarce. Dovodeći ovakvu odbranu optuženog sa iskazom oštećenog da mu je optuženi zaista trebao pomoći za dobijanje kredita, da je vozilo optuženom izdato bez depozita i plaćanje unaprijed što je inače praksa agencije, proizilazi da se u konkretnom slučaju nije radilo o iznajmljivanju vozila, već su izmedju optuženog i oštećenog postojali poslovni odnosi, odnosno dogovor o kreditu i upotrebi vozila za potrebe realizacije kredita, koji se kasnije nije realizovao, jer da jeste oštećeni bi optuženom kako je to sam naveo oprostio za najam vozila , pa je očigledno da je optuženom to vozilo dato na korišćenje.

Kriv. djelo prevare iz čl.244 st.4 u vezi st.1 KZ, čini on o lice koje drugog dovede lažnim prikazivanjem ili prikrivanjem činejnica u zabludu, ili ga održava u zabludi, u namjeri da sebi ili drugom pribavi protivpravnu imovinsku korist ili nanese štetu u iznosu koji prelazi 30.000,00 eura. Dakle, potrebno je da komulativno bude ispunjeno više uslova: da se oštećeni navede da učini nešto štetno za svoju imovinu i to obmanom, odnosno dovodenjem /ili održavanjem/ u zabludi, lažnim prikazivanjem i prikrivanjem činjenjica.

Po ocjeni ovog suda a što zaključuje i prvostepeni sud, optuženi u vrijeme kada je uzeo vozilo iz ".... agencije "....", ovlašćeno lice te agencije nije doveo u zabludu, a ovo obzirom da je predhodno sa oštećenim D. B. postigao dogovor, i D. B. je bio upoznat sa okolnostima da optuženi nije vozač, zbog čega će ugovor o najmu zaključiti sa Ć. S., te da je neizvjestan "posao " oko dobijanja kredita, odnosno unaprijed nije mogao znati da će se njihov dogovor realizovati i da će mu kredit biti odobren sobzirom na samu prirodu tog posla. Oštećeni prilikom zaključivanja ugovora o najmu nije potraživao depozit za vozilo, a što je isti potvrdio u svom iskazu, kao i svjedok M. N., već je oštećeni M. rekao da ništa od optuženog ne naplaćuje, da će on sa njim to regulisati. Prema tome oštećenom nijesu nikakve lažne činjenice prikazane, niti su mu neke činjenice prikrivene, već su mu sve okolnosti vezane za najam vozila bile poznate, te ni jednim dokazom nije utvrdjeno da je optuženi predmetno vozilo prodao NN licu i time sebi pribavio protivprvnu imovinsku korist, a što mu je bilo stavljeno na teret optužnicom.

Stoga prvostepeni sud pravilno ne prihvata iskaz oštećenog da je od svojih prijatelja čuo da optuženi nudi vozioo na prodaju, sobzirom da isti o tome nije imao neposrednih saznanja a vozilo u stvari nije bilo prodato, a imajući u vidu činjenicu na koji način je vozilo vraćeno oštećenom, da je on dao ključ nekim ljudima da vozilo dovezu iz Subotice gdje se isto nalazilo parkirano ispred neke garaže da to vozilo niko nije potraživao tj. taj navodni kupac pravilno prvostepeni sud zaključuje da vozilo nije bilo prodato NN licu kako je to navedeno u optužnici a samim tim ni optuženi nije pribavio protivprvnu imovinsku korist u vrijednosti vozila, te nema dokaza da je tokom postupka utvrdjeno da je optuženi A. R.svojim radnjama izvršio kriv. djelo stavljeno mu na teret optužnicom. Naime, tokom postupka nije dokazano da je u vrijeme zaključenja ugovora o najmu kod optuženog postojala prevarna namjera da oštećenog dovede u zabludu i da ga drži u zabludi da mu na ime svoje imovine preda predmetno vozilo a da on isto ne vrati, i na taj način sebi pribavi protivpravnu imovinsku korist u vrijednosti predmetnog vozila, te nema dokaza da je optuženi izvršio kriv. djelo stavljeno mu na teret iz čl.244 st.4 u vezi st.1 KZ, pa je optuženog usled nedostatka dokaza shodno članu 373 tačka 2 ZKP-a, oslobodio od optužbe.

Stoga je ovaj sud odlučujući po žalbi ODT iz Kotora izjavljenoj protiv prvostepene presude, povodom žalbe a po službenoj dužnosti preinačio prvostepenu presudu na način što je shodno čl.430 st.3 ZKP-a, obzirom da je optuženi za isto krivično djelo bio osudjen u odsudstvu, odlučio da se ranija presuda Osnovnog suda u Kotoru K.br.537/07 od 23.11.2009 godine, stavi van snage u cjelosti, a kako je to predstavljeno u stavu I izreke ove presude, te je optuženog A. R., usled nedostatka dokaza da je počinio kriv. djelo prevare iz čl.244 st.4 u vezi st.1 KZ, oslobodio od optužbe shodno čl.373 tačka 2 ZKP-a, kako je to predstavljeno u stavu II izreke ove presude.

Sud je cijenio i ostale provedene dokaze date pred prvostepenim sudom, ali je našao da isti nijesu od uticaja na drugačije odlučivanje o spornoj stvari.

Shodno čl.232 ZKP-a, sud je odlučio da troškovi kriv. postupka nastali pred drugostepenim sudom padaju na teret budžetskih sredstava suda.

Na osnovu svega izloženog, a primjenom odredbi iz čl.373 tačka 2,396,397, 409 st.1 i 430 st.3 ZKP-a, odlučeno je kao u izreci ove presude u stavu I i II.

ZAPISNIČAR, PREDSJEDNIK VIJEĆA-SUDIJA
Ivana Orović,s.r. Branka Bošković,s.r.

ODELJENJE SUDSKE PRAKSE
S u d i j a,
.