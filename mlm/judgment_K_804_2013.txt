K.br.804/13
U IME CRNE GORE
OSNOVNI SUD U PODGORICI, po sudiji Đuković Goranu uz učešće Maraš Ane kao zapisničara, u krivičnom predmetu protiv okrivljenog B. N., zbog krivičnog djela nasilje u porodici ili u porodičnoj zajednici iz čl.220 st.1 Krivičnog zakonika Crne Gore, odlučujući po optužnom predlogu ODT Podogrica Kt.br.916/13 od 14.10.2013. godine, nakon održanog glavnog i javnog pretresa u prisustvu zastupnika optužbe Pavličić Biljane, savjetnika ODT-a Podgorica, okrivljenog B. N. i njegovog branioca adv. K. N. iz P., svjedoka oštećene B. S., dana 08.06.2016.godine, donio je i istog dana javno objavio,

PRESUDU

Okrivljeni:

B. N., sa nadimkom L. od oca D. i majke P. rodj. Ž., rodjen ..godine u B. P., sa prebivalištem u P. ul. N. T. br.. (podstanar kod P. Z.), crnogorski državljanin, govori crnogorskim jezikom, pismen, razveden, otac jednog djeteta, srednjeg imovnog stanja, ranije osuđivan i to presudom Osnovnog suda u Pljevljima K.br.228/96 od 11.11.1996.godine zbog izvršenja krivičnog djela iz čl.204 st.1 KZ RCG na šest mjeseci zatvora, uslovno na jednu godinu i presudom Osnovnog suda u Bijelom Polju K.br.277/06 od 09.11.2007.godine zbog izvršenja krivičnog djela iz čl.412 st.2 u vezi st.1 KZ na četri mjeseca zatvora, uslovno na dvije godine.

Na osnovu čl. 373 st.1 tač.2 Zakonika o krivičnom postupku
OSLOBAĐA SE OD OPTUŽBE
Da je:

U noći 14.jula 2013. godine, oko 23,30 sati, u P., u naselju Z. - P. Š., ispred kuće u kojoj je stanovao, svjestan svog djela čije je izvršenje htio, znajući da je njegovo djelo zabranjeno, primjenom grubog nasilja narušio tjelesni i duševni integritet člana svoje porodice-supruge, oštećene B. S., na način što je u trenutku kada je oštećena pokucala na ulazna vrata kuće, izašao i stisnuo je za vrat uz riječi: „Ovdje si mi došla đubre jedno, ubiću te“, zatim je okrenuo ledjima ka sebi, lijevom rukom je uhvatio oko vrata, a pesnicom desne ruke joj zadao više udaraca u predjelu njene desne ruke-nadlaktice nanoseći joj tom prilikom laku tjelesnu povredu u vidu krvnog podliva u predjelu spoljašnje strane desne nadlaktice,
- čime bi izvršio krivično djelo nasilje u porodici ili u porodičnoj zajednici iz čl.220 st.1 Krivičnog zakonika Crne Gore.

Oštećna B.S., se radi ostvarenja imovinsko-pravnog zahtjeva, upućuje na parnični postupak.

Troškovi postupka u iznosu od 231,00 eura, padaju na teret budžetskih sredstava suda.

O b r a z l o ž e nj e
Optužnim predlogom ODT-a Podgorica Kt.br.916/13 od 14.10.2013. godine, stavljeno je na teret okrivljenom B. N. izvršenje krivičnog djela nasilje u porodici ili u porodičnoj zajednici iz čl.220 st.1 Krivičnog zakonika.

Zastupnik optužbe u završnoj riječi je izjavila da ostaje pri podnijetom optužnom predlogu, predložila sudu da okrivljenog oglasi krivim i osudi po zakonu. Posebno je apostrofirala razlike u navodima odbrane okrivljenog koje su po njoj postojale, a koje razlike se odnose na odlučne činjenice.

Oštećena B. S.je u završnoj riječi podržala završnu riječ zastupnika optužbe.

Okrivljeni B. N. na glavnom pretresu je ostao pri navodima u prethodnom postupku, i pojasnio je da je prije formalnog razvoda braka, faktički prestao da živi sa oštećenom, pa se preselio kao podstanar gdje živi kod R. D.. Naveo je, da mu je dana 14.07.2013.godine, žena sa kojom živi, odnosno R. D. rekla da je na svoj telefon primila poruku od B. S., ovdje oštećene, u kojoj joj je napisala da će doći na kafu. Istakao je, da je nakon 10 minuta od tada, neko zalupao na vrata, da je otvorio vrata, te da je znao da će doći do incidenta poznavajući nju ( B. S.) i njenu porodicu. Dodao je da je imao problema sa porodicom B. S. i da je godinu dana prije razvoda došlo do incidenta izmedju njenog brata i njega, da mu je njen brat prijetio zbog čega je pravosnažno osudjen. Kada je B. S. vidio na ulaznim vratima nije joj dozvolio da udje u kuću, istakao je da tom prilikom nije imao fizički kontak sa njom, niti da je udarao bilo čime. Pojasnio je, da je oštećena navaljivala da udje i da je držao za ruku, te da istu nije kritičnom prilikom udarao pesnicama u predjelu desne ruke niti bilo čime. Istakao je da nije tačno da joj je tom prilikom izgovorio riječi „ovdje si došla djubre jedno, ubiću te“, i dodao je da oštećenu nije pustio da udje jer je bilo 12h noću, da je u tom trenutku u kući bilo troje djece i to troje djece R. D. koja su bila preplašena i uznemirena, te da je oštećena bila histerična. Pojasnio je, da pošto joj nije dozvolio da udje, B. S. je išla oko kuće i pokušavala da udje kroz prozor kojom prilikom je reagovala histerično i govorila „ otvori, razvaliću vrata otvori“.

Okrivljeni B. N. u svojoj odbrani u prehodnom postupku je izjavio da nije tačno da je izvršio krivično djelo koje mu se stavlja na teret, da je sa B. S. bio u braku 10 godina, i da su se sudski razveli 25.07.2013.godine. Dodao je da je i prije formalnog razvoda braka, prekinuo faktičku bračnu zajednicu, a da je to zapravo bilo mjesec ipo prije navedenog dogadjaja, da je napustio njihovu zajedničku kuću u Z. i da se preselio u drugu kuću kao podstanar. Istakao je da njegova bivša supruga kritične večeri poslala sms poruku ženi sa kojom sada živi, a čije ime je D., sadržine „doći ću na kaficu“. Dodao je da je to bilo oko 23,20 časova, a da se posle desetak minuta na vratima kuće u kojoj se nalazio začulo lupanje. Nije želio da otvori vrata i stajao je nekoliko minuta u kući, čuo je glas bivše supruge, ovdje oštećene B. S., koja je tražila da joj otvori vrata, i ista je prešla da lupa na prozor od kuće zbog čega joj je na kraju ipak otvorio vrata. Pitao je zbog čega je došla u to doba, te da je oštećena krenula na silu da udje kroz ulazna vrata, a da je on samo stao na vrata i da nikakav fizički kontakt nije ostvario da njom, objašnjavajući joj da ne može ući. Istakao je, da joj je rekao da se vrati kući i da ne može da udje pa je poslije 2-3 minuta ubjedjivanja i otišla. Pojasnio je da ga je gurala tih par minuta, da je on stajao na vratima i sprečavao je da udje i da je nije hvatao rukama nigdje po tijelu niti je udarao. Posebno je istakao da joj nije prijetio i da je nakon njenog odlaska pozvao dežurnu službu policije, koju je obavijestio o svemu.

Branilac okrivljenog K. N.u završnoj riječi je istakala, da je okrivljeni kritične zgode postupao u nužnoj odbani pa je predložila da ga sud oslobodi od optužbe. Zatražila je troškove postupka po AT-u.

Sud je u dokaznom postupku proveo sledeće dokaze: pročitao iskaz svjedoka oštećene B. S. sa zapisnika o glavnom pretresu od 14.04.2014.godine, pročitao iskaz svjedoka R. D. sa zapisnika o glavnom pretresu od 14.04.2014.godine; pročitao izvještaj ljekara specijaliste za Hitnu medicinsku pomoć, broj 87923 od 15.07.2013. godine, pročitao nalaz i mišljenja sudskog vještaka dr D. Č. od 30.09.2013.godine, koja je i neposredno saslušana na glavnom pretresu dana 04.11.2014.godine i na glavnom pretresu dana 08.06.2016.godine; pročitao izvod KE za okrivljenog B. N. izdat od strane UP B. P. 245/13-10883/2 od 29.10.2013.godine; proveo vještačenje po vještaku med. struke dr G. Ž., psihijataru, na glavnom pretresu održanom dana 14.03.2016.godine.

Saslušana na glavnom pretresu kao i u toku čitavog postupka svjedok oštećena B. S. u bitnom je posvjedočila da je sa okrivljenim B. N. bila u braku 10 godina, da je u vrijeme kritičnog događaja bio u toku sudski postupak za razvod njihovog braka. Kada se vraćala sa posla nešto posle 23,00 časa prolazeći pored njegove kuće poslala mu je poruku da izadje i sretne je, kako bi popričali, iz razloga što je on, bivši suprug, pokušao izostaviti iz zajedničke imovine. Kako joj nije odgovorio na poruku poslala je ženi koja se zove D. (sa kojom okrivljeni živi) , poruku sadržine „D. stavi kafu, doći ću“. Navela je da je oko 23,30 časova, prišla kući, gdje su oni živjeli i normalno pokucala dva puta na ulazna vrata. Istakla je da se na vratima pojavio N. B., da nije stigla ništa da mu kaže, već da je isti lijevom rukom jako uhvatio i stegao za vrat, okrenuo leđima u odnosu na njegov položaj i rekao „ovdje si došla, đubre jedno ubiću te“. Pojasnila je, da joj je okrivljeni zadao najmanje tri udarca pesnicom njegove ruke u predjelu iznad lakta desne ruke, odnosno njene nadlaktice. Otišla je svojoj kući i tu se dogadjaj završio, a sledećeg jutra kada je ustala u 07,00 časova, i kada je vidjela da joj je desna ruka jako poplavila, otišla je u Hitnu pomoć. Pridružila se krivičnom gonjenju protiv okrivljenog i postavila imovinsko-pravni zahtjev.

Saslušana na glavnom pretresu svjedok R. D. je posvjedočila da živi u vanbračnoj zajednici sa B. N. u podstanarskom stanu i njeno troje djece u naselju Z.. Kritične noći, nije sigurana da li je bilo oko 23,30 časova ili je bila ponoć, primila je poruku od B. S. sadržine „D. doći ću na kafu, pristavi kafu“. Pojasnila je, da B. S. nije nikada vidjela do kritične večeri, a da je ista njoj i članovima njene porodice slala uvredljive poruke na koje se nije obazirala. Istakla je da su kritične večeri ona, B. N. i djeca legli da spavaju, da u sobi gdje je ona spavala postoje vrata od terase, te da se radi o prizemlju. U jednom trenutku njena kćerka M. se probudila uplakana, rekavši da se neko nalazi na terasi od sobe, da je ona pogledala i vidjela jednu osobu koja je gledala kroz prozor. Čula je da neko kuca na spoljna vrata pa je shvatila da je to neko ko ih traži i da je ista osoba pošla na prozor od druge sobe da lupa. Tada je B. N. rekao da je to B. S.. Ta osoba se ponovo vratila i lupala na prozor od sobe gdje je spavala, rekla je da otvori, a da je ona pokušavala da smiri djecu i da im objasni o čemu se radi. B. N. joj je rekao da sačeka i da ne otvara vrata, a da je ona i dalje nastavila da lupa, da su djeca vrištala i da je sve to trajalo 10-15 minuta. Pojasnila je da je ta osoba gurala i lupala uporno, te da je zatim B. N. otvorio vrata i da je ovdje oštećena ušla korak ili dva, kada je okrivljeni B. N. rukama, otvorenim šakama izgurao vani i zatvorio vrata. Istakla je da kada je ovdje oštećenu, okrivljeni gurao istu je uhvatio otvorenim šakama u predjelu ramena odnosno ruku, da je nakon toga zatvorio vrata a da je oštećena pošla. Posebno ističe da kritičnom prilikom okrivljeni oštećenoj nije uputio riječi „ovdje si mi došla đubre jedno, ubiću te“, kao i da okrivljeni oštećenoj nije zadao više udaraca pesnicom u predjelu desne ruke i nadlaktice.

Iz izvještaja ljekara specijaliste za Hitnu medicinsku pomoć, broj 87923 od 15.07.2013. godine, proizilazi da je B. S. u predjelu spoljašnje strane desnog nadlakta konstatovan hematom vel. 6x7 cm.

Iz nalaza i mišljenja sudskog vještaka dr D. Č. od 30.09.2013.godine proizilazi da je B. S. zadobila povredu „krvni podliv u predjelu spoljašnje strane desne nadlaktice promjera 6x7cm“, da se navedena povreda kvalifikuje kao laka tjelesna povreda i da je ista nastala jednoktratnim ili višekratnim djelovanjem tupine mehaničkog orudja, gdje spada šaka stisnuta u pesnicu.

Na glavnom pretresu održanom dana 04.11.2014. godine sudski vještak med. struke dr. D. Č. je izjavila da u cjelosti ostaje pri osnovnom nalazu i mišljenju, da je krvni podliv povreda koja nastaje djelovanjem mehaničkog oruđa tako što dolazi do povrede krvnih sudova i izlivanja krvi u okolno tkivo , što se na koži vidi kao modrica. Istakla je da ova povreda ne može nastati guranjem već nastaje udarcem, a da ne može isključiti mogućnost da je povreda nastala veoma jakim stiskanjem. Na glavnom pretresu održanom dana 08.06.2016. godine sudski vještak medicinske struke dr D. Č. upitana da pobliže objasnila mehanizam nastanka lake tjelesne povrede je izjavila, da je u mišljenju osnovnog nalaza navela da je ova povreda nastala jednokratnim ili višekratnim djelovanjem tupine mehaničkog orudja, gdje spada i šaka stisnuta u pesnicu, dok je na prethodnom pretresu takodje dozvolila mogućnost i da je ova povreda nastala veoma jakim stiskanjem misleći na stiskanje šakom. Istakla je da obzirom da je pregled izvršen sjutra dan, moguće je da se radilo o više krvnih podliva koji su se slili, što se dosta često dešava u praksi, pa je na osnovu toga dozvolila mogućnost da se radilo o više udaraca, ali da ne može isključiti ni mogućnost veoma jakog stiskanja šakom.

Iz izvoda KE za okrivljenog od 29.10.2013. godine, proizilazi da je okrivljeni B. N. osuđivan : presudom Osnovnog suda u Pljevljima K.br.228/96 od 11.11.1996. godine zbog izvršenja krivičnog djela iz čl.204 st.1 KZ RCG na šest mjeseci zatvora, uslovno na jednu godinu, presudom Osnovnog suda iz Bijelog Polja K.br.277/06 od 09.11.2007. godine zbog izvršenja krivičnog djela iz čl.412 st.2 u vezi st.1 KZ na četri mjeseca zatvora, uslovno na dvije godine.

Na glavnom pretresu održanom dana 14.03.2016. godine, vještak med. struke dr G. Ž., psihijatar, koji, nakon što je izvršio uvid u medicinsku dokumentaciju za okrivljenog i nakon što je obavio intervju sa okrivljenim, je izjavio da je okrivljeni osoba prosječnih intelektualnih kapaciteta, da ne pokazuje simptome i znake trajanja duševne bolesti, a da je u prošlosti liječen zbog psiholoških problema uzrokovanih povredom glave nakon saobraćajnog udesa. Istakao je da se okrivljeni u trenutku kritičnog dogadjaja nalazio u stanju afekta, razdraženosti i bijesa srednjeg inteziteta, pa je mišljenje da su sposobnosti okrivljenog da shvati značaj njegovog djela i da upravlja svojim postupcima bile smanjene ali ne bitno.

Ocjenom navoda optužbe, odbrane kao i svih provedenih dokaza sud je na nesumnjiv način utvrdio da nije dokazano da je okrivljeni B. N. izvršio krivično djelo koje mu je stavljeno na teret, sa kojih razloga je istog i oslobodio od optužbe, na osnovu čl.373 st.1 tač.2 Zakonika o krivičnom postupku.

Ovo iz sljedećih razloga:

Naime, okrivljenom B. N., optužnim predlogom ODT-a, stavljeno je na teret izvršenje krivičnog djela nasilje u porodici ili u porodičnoj zajednici iz čl. 220 st.1 Krivičnog zakonika, koje shodno Krivičnom zakoniku čini onaj ko “primjenom grubog nasilja naruši tjelesni ili duševni integritet člana svoje porodice ili porodicne zajednice”, a po nalaženju ovoga suda, nije dokazano da je okrivljeni B. N. izvršio krivično djelo stavljeno mu na teret optužnim predlogom ODT-a.

Naime, iznoseći svoju odbranu tokom postupka, okrivljeni je kategorički negirao izvršenje ovog krivičnog djela, navodeći da oštećenu B. S. kritične večeri nije udario niti je istoj uputio riječi “ovdje si došla djubre jedno, ubiću te” i da je nije rukom hvatao za vrat. U svojoj odbrani na glavnom pretresu okrivljeni je naglasio, da oštećenoj B. S., nije dozvolio da udje u kuću tom prilikom, jer je bilo 12 h uveče, da je oštećena kritičnom prilikom bila histerična, a da su se u kući nalazila mala djeca, pojašnjavajući da je oštećenu zadržao hvatajući je za ruku, a da ga je ona gurala. Ovakvu odbranu okrivljenog (tokom čitavog pretresa), sud je cijenio kao istinitu, jer je ista potvrđena iskazom svjedoka R. D., te u skladu sa izjašnjenjem sudskog vještaka medicinske struke dr D. Č., datog na glavnom pretresu od 04.11.2014.godine i 08.06.2016.godine. Naime u svojim izjašnjenjima na glavnom pretresu, vještak medicinske struke dr D. Č. je pojasnila, da povreda koju je zadobila oštećena B. S. može nastati udarom pesnice, ali navodeći i da s obzirom na karakteristiku povrede, te činjenicu da je pregled izvršen sjutra dan, ne može isključiti mogućnost da je povreda nastala kao posledica veoma jakog stiskanja šakom. Nalaz i mišljena vještaka medicinske struke dr Č. D., kao i pojašnjenja data na pretresu, sud je u potpunosti prihvatio kao stručne, jasne, zasnovane na pravilima struke.

Svjedok oštećena B. S. u svom iskazu u bitnom je navela, da se kritične večeri vraćala sa posla, i da je okrivljenom poslala poruku da izadje, međutim kako okrivljeni nije odgovarao na istu, to je ona poruku poslala ženi sa kojom okrivljeni zivi, R. D., u kojoj je navela da ce doći na kafu. Istakla je da je pokucala na ulazna vrata, oko 23,30h, a da se na vratima pojavio Okrivljeni B. N., te da istom nije ništa stigla da kaže, već da je on lijevom rukom jako uhvatio i stegao za vrat, zadao najmanje tri udarca u predjelu nadlaktice desne ruke i izgovorio „ovdje si došla, djubre jedno, ubiću te“, a da se ona nakon tog udaljila.

Dakle, svjedok oštećena B. S., kritični dogadjaj predstavlja tako što ističe da je kritičnom prilikom imala namjeru da popriča sa okrivljenim poslije 23:30h, da je istom poslala poruku, a naknadno i ženi sa kojom on živi, navodeći da će doći na kafu, a da je okrivljeni, odmah nakon njenog kucanja na ulaznim vratima, bez prethodnog razgovora napao, stegao za vrat, zadao udarce i rekao da će je ubiti.

Ovakvo kazivanje svjedoka oštećene B. S., sud je cijenio kao neistinito. Naime, iskaz svjedoka oštećene, nije u skladu sa provedenim dokazima, jer se sa istim, nalazi u direktnoj suprotnosti, kako sa iskazom svjedoka R.D., tako i sa odbranom okrivljenog B. N.. Naime, svjedok R. D. u svom iskazu na glavnom pretresu je u bitnom istakla, da je kritične prilike negdje oko 23,30 h, primila poruku od oštećene B. S., u kojoj oštećena navodi da ce doći na kafu. Pojasnila je da ošećenu ne poznaje, a da je članovima njene porodice i njoj oštećena slala uvredljive poruke. Čula je da neko kuca na spoljnja vrata, da ona i okrivljeni nisu otvarali jedno vrijeme, a da je oštecena i dalje nastavljala da lupa. Pojasnila je, da je oštećenoj, okrivljeni B. N. nakon toga otvorio vrata, i da je ista ušla korak ili dva u kuću, a da je okrivljeni oštećenu izgurao van, na način što je uhvatio otvorenim šakama u predjelu ruku, i da joj pri tome nije uputio riječi „ovdje si došla, djubre jedno, ubiću te“, ističuci da okrivljeni oštećenoj nije zadao udarce u predjelu ruku. Iskaz svjedoka R.D. sud je cijenio kao istinit, poklonio mu punu vjeru nemajući razloga da sumnja u isti, budući da je isti saglasan sa odbranom okrivljenog, a da je u skladu sa izjašnjenjem vještaka, medicinske struke Č. D.. Kada se navedeni iskaz, dovede u vezu sa odbranom okrivljenog, te izjašnjenjem vještaka medicinske struke dr D. Č., to se izvodi zakljucak, da je iskaz oštećene B. S. neistinit, sračunat u cilju otežavanja položaja okrivljenog u ovom postupku.

Za ukazati je na činjenicu, da oštećena B. S. ističe, da je kritične prilike, imala namjeru da popriča sa okrivljenim, ali se u tom slučaju postavlja pitanje, da li je oštećena, za navedeni razgovor mogla naći prikladnije vrijeme, s obzirom da se kritični događaj dogodio nešto poslije 23,30h, ili je možda oštećena imala namjeru da isti događaj i izazove, te okrivljenog dovede u situaciju da reaguje. Nadalje, postavlja se i pitanje, iz kog razloga je oštećena, nakon što joj okrivljeni nije odgovorio na poruku, poslala poruku ženi sa kojom okrivljeni živi, u kojoj je navela da ima namjeru doći na kafu poslije 23,30h, iako je svjesna da navedeno vrijeme nije prigodan momenat za istu. Ovo sve pri činjenici da su okrivljeni i oštećena u datom momentu bili u sukobu, koji je posledica prekida bračne zajednice i neraščišćenih porodičnih prilika, iz kojih razloga i nisu živjeli zajedno, da je okrivljeni bio u sukobu sa članovima njene porodice (bratom), pa je za ovaj sud, u smislu običnog životnog rezonovanja posebno nelogično, kako je oštećena imala namjeru da razgovara sa okrivljenim, o tako bitnoj temi (podjeli imovine) poslije 23,30 h, što svakako nije prikladno vrijeme za razgovor o bilo čemu, a kamoli o ozbiljnim životnim temama.

Sledestveno navedenom, a u svjetlu provedenih dokaza, za ovaj sud, nelogičan je i dio iskaza oštećene, u kojem je istakla da je okrivljeni odmah nasrnuo na nju, a da pri tome ona nije stigla ništa da mu kaže, već je okrivljeni odmah stisnuo za vrat, te udario najmanje tri puta u predjelu desne ruke. Naime, i u tom slučaju se postavlja pitanje, kakav je motiv okrivljeni imao da udara oštećenu, pritom direktno nasrnuvši na nju, bez ikakvog razgovora sa njom, odmah nakon što je istoj otvorio ulazna vrata, ako je jasno da je od oštećene fizički dominantniji, da mu ista nije predstavljala prijetnju za njegov fizički integritet, i da je istu vrlo lako mogao zadržati bez udaranja i spriječiti u namjeri ulaska u kuću.

Iskaz oštećene, dodatno je demantovan i izjašnjenjem vještaka medicinske struke dr D. Č., koja je navela, da ovakva povreda može biti posledica i udara pesnicom, ali da ne isključuje mogućnost da je mogla nastati jakim stiskanjem otvorenom šakom. Kada se navedeno izjašnjene vještaka, dovede u vezu sa iskazom svjedoka R. D., (koja je navela da je ostećena pokušala ući u kuću, a da je okrivljeni oštećenu izgurao van, na način što je uhvatio otvorenim šakama u predjelu ruku), to je ovaj sud izveo zaključak da je povreda oštećene upravo posledica toga što je okrivljeni jako stisnuo otvorenom šakom u predjelu ruke, a ne udara pesnicama, kako je to oštećena u svom iskazu navela.

U odnosu na navode optužbe, u kojima je ukazano na razlike u iskazu okrivljenog datog u prethodnom postupku, te na glavnom pretresu, ovaj sud nalazi da iste nijesu odlučujuće prilikom odlučivanja u konkretnom slučaju. Naime, činjenica da okrivljeni u prethodnom postupku nije rekao da je imao fizički kontakt sa oštećenom, nije od odlučnog značaja prilikom odlučivanja u konkretnoj situaciji. Ovo imajući u vidu da je na glavnom pretresu navedeni fizički kontakt do detalja okrivljeni i objasnio, pojašnjavajući da je oštećena navaljivala da udje, a da je on držao za ruku u cilju sprečavanja ostavrenja te namjere, te da istu nije kritičnom prilikom udarao pesnicama u predjelu desne ruke niti bilo čime. Ovo posebno sa razloga što je ovakva odbrana okrivljenog u skladu sa dokazima provedenim u toku ovog postupka, a što je prethodno objašnjeno. Dakle, okrivljeni kako na glavnom pretresu, tako i u prethodnom postupku, kategorički tvrdi da oštećenoj nije izgovorio inkriminisane riječi bliže opisane u izreci presude, da je nije udario pesnicama u predjelu njene desne ruke i da je nije stisnuo za vrat, iz kog razloga sud okrivljenog i nije pitao da objasni razlike u kazivanju, jer se razlike, koje je sud uočio, ne odnose na odlučne činjenice, nasuprot stavu zastupnika optužbe, koji u završnoj riječi apostrofira navedene razlike u kazivanju.

Imajući u vidu navedene činjenice, te dovodeci iste u medjusobnu vezu, ovaj sud je izveo zaključak da nije dokazano da je okrivljeni izvršio krivično djelo nasilje u porodici ili u porodicnoj zajednici iz cl.220 st.1 Krivičnog zakonika Crne Gore, pa je okrivljenog iz tih razloga i oslobodio od optužbe.

Naime krivično djelo nasilje u porodici ili u porodičnoj zajednici iz čl.220 st.1 Krivičnog zakonika Crne Gore, postoji onda kada neko “primjenom grubog nasilja naruši tjelesni ili duševni integritet člana svoje porodice ili porodicne zajednice”, pa je za izvršenje navedenog krivičnog djela, neophodno je da se radnje okrivljenog manifestuju kao grubo nasilje prema članu porodice ili porodične zajednice, prilikom kojih je ugrožen duševni i tjelesni integritet člana porodice ili porodične zajednice. Primjena grubog nasilja predstavlja radnju izvršenja ovog krivičnog djela, koja se može sastojati u primjeni sile ili prijetnje, dok je narušavanje duševnog i tjelesnog integriteta posledica izvršenja ovog krivičnog djela.

Imajući u vidu činjenično stanje koje je sud utvrdio iz naprijed navedenih dokaza, te podvodeći isto pod citiranu zakonsku odredbu, ovaj sud je utvrdio da nije dokazano da je okrivljeni kritičnom prilikom primijenio grubo nasilje i njime narušio tjlesni i duševni intergitet člana svoje porodice - supruge, tj ovdje oštećene. Naime, kako je nesumnjivo utvrđeno da je oštećena nešto poslije 23,30h došla ispred kuće okrivljenog i istom lupala na vrata, te da je iz provedenih dokaza nesumnjivo utvrdjeno da okrivljeni oštećenoj nije uputio riječi „ovdje si došla djubre jedno, ubiću te“, uhvatio za vrat i više puta udario pesnicom u predjelu nadlaktice desne ruke, kako ona to u svom iskazu navodi, već da je naprotiv istu spiječio da uđe u kuću u kojoj on živi, na način sto je oštećenu izgurao, držeći je za ruku (što objašnjava i povredu oštećene, a što je u skladu sa izjašnjenjem vještaka), iz razloga što su se kritične prilike u toj kući, nalazila djeca, koja su blia uznemirena, te žena sa kojom on živi. Navedeno posebno pri činjenici da je vrijeme odigravanja kritičnog događaja poslije 23,30h, što dodatno pojačava uvjerenje suda da nije dokazano da je okrivljeni izvršio krivično djelo stavljeno mu na teret.

Ovdje se ističe, da nije u pravu branilac okrivljenog kada u završnom pledoajeu ukazuje da je okrivljeni kritičnom prilikom postupao u nužnoj odbrani, i da ga treba osloboditi od optužbe po tač.1 čl. 373 Zakonika o krivičnom postupku, jer u postupku nije dokazano da je okrivljeni preduzeo radnje opisane o dispozitivu optužnog akta, pa je sud sljedstveno tome, okrivljenog oslobodio od optužbe po čl. 373.st.1 tač.2 Zakonika o krivičnom postupku.

Sud je cijenio i druge provedene dokaze u postupku, ali je našao da su isti bez značaja za drugačije presuđenje.

Obzirom da je okrivljeni oslobođen od optužbe, sud je odlučio da troškovi krivičnog postupka u iznosu od 231,00 eura padaju na teret budžetskih sredstava suda, shodno čl. 230.st.1 Zakonika o krivičnom postupku. Troškovi postupka se odnose na ime nagrada vještacima medicinske struke.

Sud je odluku o imovinsko-pravnom zahtjevu donio na osnovu čl. 239 st.3 Zakonika o krivičnom postupku, pa je oštećenu B. S. radi ostavarenja imovinsko-pravnog zahtjeva uputio na parnicu.

Na osnovu izloženog, odlučeno je kao u izreci presude.

OSNOVNI SUD U PODGORICI

Dana, 08.06.2016.godine
SUDIJA
Đuković Goran s.r.

PRAVNA POUKA:

Protiv ove presude može se izjaviti žalba u roku
od 8 dana od dana prijema pisanog otpravka,
Višem sudu u Podgorici a preko ovog suda.

Z.T.O. Maraš Ana
DN-a: Po primjerak presude dostaviti:

- ODT Podgorica
- Okrivljenom B. N.

- Braniocu okrivljenog, adv.K, N.

- Oštećenoj B. S. koju pozvati na telefon ....

Postupljeno dana __________________
Namještenik suda ___________________