K.br. 420/23
U IME CRNE GORE
OSNOVNI SUD U PODGORICI, po sudiji Đuković Goranu, uz učešće namještenika suda Radević Sanje kao zapisničara, u krivičnom predmetu protiv okrivljenog M. B. iz Podgorice, koga brani advokat Prebiračević Stefan, zbog krivičnog djela zelenaštvo iz čl. 252 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 02.04.2024. godine, donio je

P R E S U D U
Okrivljeni:

M. B., sa JMBG: ..., od oca B. i majke B., rođene G., rođen .... godine u P., sa prebivalištem u P. - ul. S. J. P. broj ..., državljanin Crne Gore, oženjen, otac dvoje maloljetne djece, nezaposlen, pismen, sa završenom srednjom školom, čiji je jezik crnogorski, lošeg imovnog stanja,
KRIV JE
Zato što je:

U periodu od maja do decembra 2021. godine, u Podgorici, svjestan svojeg djela čije izvršenje je htio i znajući da je isto zabranjeno, davao novac na zajam i pri tome ugovarao nesrazmjenu imovinsku korist, na način što je oštećenom N. P. na osnovu usmenog dogovora dao na zajam novac u iznosu od 1.5000,00 eura uz dogovorenu mjesečnu kamatu u iznosu od 150,00 eura, koju je oštećeni plaćao do Nove 2022. godine, na koji način je okrivljeni B. M. stekao imovinsku korist od 2.700,00 eura, da bi u septembru 2021. godine po osnovu duga koji je oštećeni imao prema J. D. za kupovinu vozila ''Audi A6'' u visini od 3.000,00 eura, plaćao mjesečnu kamatu okrivljenom B. M. u visini od 150,00 eura, a koju je platio dva puta, na koji način je okrivljeni B. M. stekao protivpravnu imovinsku korist u visini od 300,00 eura,
- čime je izvršio krivično djelo zelenaštvo iz čl. 252 st. 1 Krivičnog zakonika Crne Gore.

Pa sud okrivljenog primjenom citiranih zakonskih propisa te čl. 3, 4, 5, 13, 15, 32, 36a, 39.st.2. tač.5, 39.st.6 i 42 Krivičnog zakonika Crne Gore, te čl. 226, 227, 229, 239 i 374 Zakonika o krivičnom postupku,
OSUĐUJE
Na kaznu zatvora u trajanju od 4 (četiri) mjeseca, koja će se izvršiti tako što će okrivljeni istu izdržavati u prostorijama u kojima stanuje.

Okrivljeni ne smije napuštati prostorije u kojima stanuje, osim u slučajevima propisanim Zakonom kojim se uređuje izvršenje krivičnih sankcija.

Ukoliko okrivljeni jednom u trajanju preko 6 (šest) časova ili dva puta u trajanju do 6 (šest) časova samovoljno napusti prostorije u kojima stanuje, sud će odrediti da ostatak kazne zatvora izdrži u Upravi za izvršenje krivičnih sankcija.

I na novčanu kaznu u iznosu od 3.000,00 (tri hiljade) eura, koju je okrivljen dužan platiti u roku od 15 dana po pravosnažnosti presude, a ukoliko okrivljeni ne plati novčanu kaznu u ovom roku, Sud će novčanu kaznu zamijeniti kaznom zatvora, tako što će za svakih 25,00 (dvadeset pet) eura novčane kazne odrediti jedan dan kazne zatvora.

Oštećeni P. N. radi ostvarenja imovinskopravnog zahtjeva upućuje se na parnični postupak.

Obavezuje se okrivljeni da ovom sudu uplati novčani iznos 137,50 eura, kao i 30,00 eura na ime paušala, u roku od 15 dana po pravosnažnosti presude, donijete na osnovu Sporazuma o priznanju krivice.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. .../22 od 10. jula 2023. godine okrivljenom M. B., stavljeno je na teret krivično djelo teška zelenaštvo iz čl. 252 st. 1 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, državna tužiteljka I. P. V., podnijela je sudu dokaze koje je prikupila u prethodnom postupku.

Iz sadržine prikupljenih dokaza na koje okrivljeni i njegov branilac nijesu imali primjedbi, sud je zaključio da je državna tužiteljka pružila dovoljno dokaza o krivici okrivljenog M. B. i da je okrivljeni u vrijeme i na način opisan u izreci ove presude, učinio krivično djelo zelenaštvo iz čl. 252 st. 1Krivičnog zakonika Crne Gore, a nakon što je okrivljeni u svemu prihvatio sporazum o priznanju krivice.

Odlučujući o vrsti i visini krivičnih sankcija iz sporazuma o priznanju krivice zaključenog između stranaka, sud je cijenio sve okolnosti iz čl. 42 Krivičnog zakonika Crne Gore, pa je kao oteževajuću okolnost cijenio raniju osuđivanost okrivljenog, koju je utvrdio uvidom u izvod iz Ke, a za krivično djelo koje nije srodno predmetnom, a kao olakšavajuću okolnost Sud je cijenio činjenicu da je okrivljeni porodičan čovjek i otac dvoje maloljetne djece, pa je okrivljenog osudio na kaznu zatvora u trajanju od 4 (četiri) mjeseca, koja će se izvršiti tako što će okrivljeni istu izdržavati u prostorijama u kojima stanuje. Okrivljeni ne smije napuštati prostorije u kojima stanuje, osim u slučajevima propisanim Zakonom kojim se uređuje izvršenje krivičnih sankcija. Ukoliko okrivljeni jednom u trajanju preko 6 (šest) časova ili dva puta u trajanju do 6 (šest) časova samovoljno napusti prostorije u kojima stanuje, sud će odrediti da ostatak kazne zatvora izdrži u Upravi za izvršenje krivičnih sankcija, a takođe je osuđen na novčanu kaznu u iznosu od 3.000,00 eura, koju je dužan platiti u roku od 15 dana po pravosnažnosti presude, a ukoliko okrivljeni novčanu kaznu ne plati u ovom roku, sud će istu zamijeniti na način što će, za svakih započetih 25,00 eura novčane kazne odrediti jedan dan kazne zatvora, nalazeći da će se ovakvim kaznama ima ostvariti svrha kažnjavanja iz čl. 32 st. 2 Krivičnog zakonika Crne Gore, u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore. A da su obje kazne pravedan balans izmedju zahtjeva za individualizacijom i svrhe kažnjavanja, govori i stav oštećnog koji smatra da su pravedne i cjelishodne.

Odluku o imovinskopravnom zahtjevu sud je temeljio na odredbi čl. 239 st. 2 ZKP-a.

Odluka o troškovima postupka i sudskom paušalu, kao u izreci presude, donijeta je na osnovu čl. 226, 227 i 229 Zakonika o krivičnom postupku.

OSNOVNI SUD U PODGORICI

Dana, 02.04.2024. godine
SUDIJA
Goran Đuković, s.r.

PRAVNA POUKA : Protiv ove presude žalba nije dozvoljena.

Z.T.O.

Sanja Radević
DN-a: Po primjerak rješenja dostaviti:

- ODT Podgorica
- Okrivljenom M. B.

- Braniocu okrivljenog, advokatu P. S.

-a/a
- Sudskoj praksi
Postupljeno dana: _________________
Namještenik suda: _________________