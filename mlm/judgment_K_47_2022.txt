K. br. 47/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog Dž. A., zbog krivičnog djela nasilje u porodici ili u porodičnoj zajednici iz čl. 220 st. 2 u vezi sa st. 1 Krivičnog zakonika Crne Gore, nakon javnog glavnog pretresa održanog 01.06.2022. godine, u prisustvu zastupnika optužbe F. V. savjetnika u Osnovnom državnom tužilaštvu u Podgorici, okrivljenog i njegovog branioca adv. Sulejmana Gučija, istog dana izrekao je i objavio
P R E S U D U
Okrivljeni: A. Dž., JMB ..., od oca I. i majke Z., rođene H., rođen ... godine u Pg, sa prebivalištem u Pg, V. R. - Ulica br. ., kuća br. .., državljanin Crne Gore, razumije crnogorski jezik, njegov jezik je albanski, fizički radnik, živi u vanbračnoj zajednici, otac petoro djece, nepismen, bez škole, lošeg imovnog stanja, osuđivan presudom Osnovnog suda u Podgorici K. br. 650/20 od 24.03.2021. godine zbog krivičnog djela falsifikovanje isprave iz čl. 412 st. 2 u vezi sa st. 1 Krivičnog zakonika Crne Gore (uslovna osuda), lišen slobode u periodu od 11.01.2022. godine u 17.05 časova do 12.01.2022. godine u 08.32 časova, protiv kojeg se ne vodi postupak za drugo krivično djelo.

Kriv je

Što je:

Dana 10. januara 2022. godine oko 21.00 čas u Pg, u porodičnoj kući u naselju V. R., primjenom grubog nasilja narušio tjelesni integritet člana svoje porodice, vanbračne supruge - oštećene M. M., na način što je, nakon prepirke, oštećenu odgurnuo kada je oštećena pri padu udarila rukom o sto, da bi potom ustala, kada ju je okrivljeni ponovo odgurnuo i pala je na pod, gdje ju je više puta udario plastičnom metlom -sredstvom podobnim da tijelo teško povrijedi ili zdravlje teško naruši, u predjelu tijela i nogu, usljed čega je oštećena zadobila laku telesnu povredu u vidu krvnih podliva u predjelu desne nadlaktice, desne podlaktice, lijeve podlaktice, desne butine i dva krvna podliva u predjelu lijeve butine, pri čemu je bio svjestan svog djela i htio je njegovo izvršenje,
- čime je izvršio krivično djelo nasilje u porodici ili u porodičnoj zajednici iz čl. 220 st. 2 u vezi sa st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 51 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Ukoliko uslovna osuda bude opozvana u utvrđenu kaznu zatvora će se uračunati vrijeme lišenja slobode u periodu od 11.01.2022. godine u 17.05 časova do 12.01.2022. godine u 08.32 časova.

Obavezuje se okrivljeni da plati na ime troškova krivičnog postupka iznos od 90,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom Dž. A. je optužnim predlogom Osnovnog državnog tužilaštva u Podgorici Kt. br. 38/22 od 21.01.2022. godine stavljeno na teret krivično djelo nasilje u porodici ili u porodičnoj zajednici iz čl. 220 st. 2 u vezi sa st. 1 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu i predložio sudu da okrivljenog oglasi krivim i osudi po zakonu.

Okrivljeni Dž. A. je u odbranu datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, u bitnom saglasno navodeći da se dana 10.01.2022. godine, oko 21.00 čas, u porodičnoj kući posvađao sa vanbračnom suprugom, oštećenom M. M. U svađi je odgurnuo i ona je udarila u sto gdje je povrijedila ruku, a potom je počela da ga vrijeđa i da ga psuje, pa je odgurnuo, a ona je pala na pod, nakon čega je dohvatio jednu plastičnu metlu i njome više puta udario oštećenu u predjelu tijela i nogu. Od toga je oštećena zadobila povrede u vidu krvnih podliva u predjelu desne nadlaktice, desne podlaktice, lijeve podlaktice, desne butine i dva krvna podliva u predjelu lijeve butine. U završnoj riječi je ispoljio kajanje.

Branilac okrivljenog je u završnoj riječi ukazao na olakšavajuće okolnosti i predložio sudu da okrivljenom izrekne sudsku opomenu, a ako sud ne prihvati ovo stanovište smatra da će se i uslovnom osudom postići svrha krivične sankcije.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE 133/2022 od 26.01.2022. godine, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni dana 10. januara 2022. godine oko 21.00 čas u Podgorici, u porodičnoj kući u naselju Vrela ribnička, primjenom grubog nasilja narušio tjelesni integritet člana svoje porodice, vanbračne supruge-oštećene M. M., na način što je, nakon prepirke, oštećenu odgurnuo kada je oštećena pri padu udarila rukom o sto, da bi potom ustala, kada ju je okrivljeni ponovo odgurnuo i pala je na pod, gdje ju je više puta udario plastičnom metlom - sredstvom podobnim da tijelo teško povrijedi ili zdravlje teško naruši, u predjelu tijela i nogu, usljed čega je oštećena zadobila laku telesnu povredu u vidu krvnih podliva u predjelu desne nadlaktice, desne podlaktice, lijeve podlaktice, desne butine i dva krvna podliva u predjelu lijeve butine.

Cjeneći subjektivni odnos okrivljenog prema izvršenom djelu, sud nalazi da je isti bio svjestan da više puta udara člana svoje porodice, vanbračnu partnerku oštećenu M. M., plastičnom metlom - sredstvom podobnim da tijelo teško povrijedi ili zdravlje teško naruši, u predjelu tijela i nogu, i da joj time narušava tjelesni integritet, što je nesumnjivo i htio. Time je u radnjama okrivljenog pored objektivnih ostvaren i subjektivni element bića krivičnog djela nasilje u porodici ili porodičnoj zajednici iz čl. 220 st. 2 u vezi sa st. 1 Krivičnog zakonika Crne Gore .

Prilikom odlučivanja o krivičnoj sankciji, sud je u smislu odredbe čl. 42 st. 1 Krivičnog zakonika Crne Gore, cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je lošeg imovnog stanja, njegovo držanje nakon izvršenog krivičnog djela izraženo kroz potpuno i jasno priznanje i ispoljeno kajanje, dok je kao otežavajuću okolnost cijenio njegov raniji život, odnosno osuđivanost za krivično djelo falsifikovanje isprave iz čl. 412 st. 2 u vezi sa stavom 1 Krivičnog zakonika Crne Gore, što je utvrđeno iz izvoda iz registra kaznenih evidencija Ministarstva pravde, ljudskih i manjinskih prava KE 133/2022 od 26.01.2022. godine, posebno cijeneći činjenicu da se ne radi o osudi za krivično djelo protiv braka i porodice. Imajući u vidu navedene okolnosti, sud je okrivljenom shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od tri mjeseca i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela. Time će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Ukoliko uslovna osuda bude opozvana u utvrđenu kaznu zatvora će se, shodno čl. 51 st. 1 Krivičnog zakonika Crne Gore, uračunati vrijeme lišenja slobode u periodu od 11.01.2022. godine u 17.05 časova do 12.01.2022. godine u 08.32 časova.

Kako je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati iznos od 90,50 €, od čega iznos od 60,50 € na ime troškova sudsko-medicinskog vještačenja i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 01.06.2022. godine
ZAPISNIČARKA S U D I J A
Edina Kraja Rade Ćetković
PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja