K. br. 130/18
U IME CRNE GORE
Osnovni sud u Podgorici, sudija pojedinac Rade Ćetković, uz učešće zapisničarke Edine Kraje, u krivičnom postupku protiv okrivljenog D. D., zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice Kt. br. 223/18 od 16.03.2018. godine, zaključenog između državne tužiteljke J. P., okrivljenog D. D. i njegovog branioca adv. Z. R., dana 23.03.2018. godine donio je
P R E S U D U
Okrivljeni:

D. D., JMB ............., sa nadimkom D., od oca Ž. i majke M., rođene S., rođen .. .. .... godine u Pg. sa prebivalištem u Pg, ul. S. I. br. ., državljanin Crne Gore, razumije crnogorski jezik, koji je i njegov jezik, mašinbravar, oženjen, otac dvoje maloljetne djece, pismen, završio srednju školu, lošeg imovnog stanja, osuđivan presudom Osnovnog suda u Kotoru K. br. 204/15 od 27.01.2016. godine zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore (novčana kazna), protiv kojeg se ne vodi postupak za drugo krivično djelo, u pritvoru po rješenju krivičnog vijeća Osnovnog suda u Podgorici Kv. br. 134/18 od 09.02.2018. godine, koji se računa od 08.02.2018. godine sa početkom u 23:50 časova do 09.02.2018. godine u 13:55 časova i od 09.02.2018. godine od 21:00 čas pa nadalje.

Kriv je

Što je:

Dana 08. februara 2018. godine oko 23,30 časova, ispred ugostiteljskog objekta "C." u Nj. ulici, u Podgorici, svjestan svog djela čije izvršenje je htio i znajući da je njegovo djelo zabranjeno, suprotno čl. 4 st. 3 tač. 1, čl. 5 st. 2, čl. 23 i čl. 33 st. 1 Zakona o oružju na javnom mjestu neovlašćeno nosio vatreno oružje, na način što je dok se nalazio ispred označenog ugostiteljskog objekta, za pojasom, nosio pištolj marke "Crvena zastava", model 57, kal. 7,62 mm, fabričkog broja 1886-A i 6 metaka kalibra 7,62 mm u okviru, za koje oružje i municiju nije imao odgovarajuću ispravu izdatu od strane nadležnog državnog organa, u čemu je otkriven istog dana prilikom kontrole od strane ovlašćenih policijskih službenika Uprave policije - Centra bezbjednosti Podgorica,
- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa sud okrivljenog zbog navedenog krivičnog djela, primjenom čl. 4 st. 2, čl. 32, čl. 36, čl. 42 st. 1 i čl. 51 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 3 (tri) mjeseca, u koju kaznu se okrivljenom uračunava vrijeme provedeno u pritvoru od 08.02.2018. godine sa početkom u 23:50 časova do 09.02.2018. godine u 13:55 časova i od 09.02.2018. godine od 21:00 čas pa nadalje.

Na osnovu čl. 75 Krivičnog zakonika Crne Gore prema okrivljenom Daliboru Drobnjaku se izriče:

MJERA BEZBJEDNOSTI
ODUZIMANjE PREDMETA
Oduzima se od okrivljenog pištolj marke "Crvena zastava", model 57, kal. 7,62 mm, fabričkog broja 1886-A i 6 metaka kalibra 7,62 mm u okviru, kao predmeti upotrijebljeni u izvršenju krivičnog djela.

Obavezuje se okrivljeni da plati po osnovu troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom izvršenja, kao i troškove koji se odnose na nagradu braniocu po službenoj dužnosti o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 223/18 od 09.03.2018. godine okrivljenom D. D. stavljeno je na teret da je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 16.03.2018. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni D. D. u vrijeme, mjesto i na način opisan u izreci ove presude učinio krivično djelo nedozvoljeno držanje oružje i eksplozivnih materija iz čl. 403 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične i porodične prilike, odnosno da je oženjen i otac dvoje maloljetne djece, da je lošeg imovnog stanja, njegovo držanje nakon izvršenog krivičnog djela i s tim u vezi njegovo priznanje koje je doprinijelo bržem i efikasnijem okončanju krivičnog postupka i izraženo iskreno kajanje, dok je kao otežavajuća okolnost cijenjen njihov raniji život, i s tim u vezi njegova ranija osuđivanost za krivično djelo navedeno u izreci ove presude.

Okrivljenom je shodno zaključenom sporazumu i shodno čl. 75 Krivičnog zakonika Crne Gore izrečena mjera bezbijednosti - oduzimanje predmeta, odnosno pištolja marke "Crvena zastava", model 57, kal. 7,62 mm, fabričkog broja 1886-A i 6 metaka kalibra 7,62 mm u okviru koji su upotrijebljeni prilikom izvršenja krivičnog djela.

Okrivljeni je obavezan da plati troškove krivičnog postupka u iznosu od 30,00 eura na ime paušala kao dijela troškova krivičnog postupka, koji je odmjeren prema trajanju i složenosti postupka i imovnom stanju okrivljenog, kao i da plati troškove koji se odnose na ime nagrade branioca po službenoj dužnosti, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Sa izloženog, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 23.03.2018. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja