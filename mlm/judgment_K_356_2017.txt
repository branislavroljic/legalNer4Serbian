K. br. 356/17
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje kao zapisničarke, u krivičnom postupku protiv okrivljenog D. P., zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, nakon javnog glavnog pretresa održanog 12.07.2017. godine, u prisustvu zastupnice optužbe D. I. - savjetnice u Osnovnom državnom tužilaštvu Podgorica i okrivljenog, izrekao je i istog dana objavio,
P R E S U D U
Okrivljeni: D. P., JMB ............., od oca M. i majke D., rođene Lj., rođen .. ..19.. godine u Pg, sa prebivalištem u Pg – B. br. .., državljanin Crne Gore, razumije crnogorski jezik, koji je i njegov jezik, elektroničar, oženjen, otac dvoje djece, pismen, završio srednju Elektrotehničku školu, lošeg imovnog stanja, ranije neosuđivan, protiv kojeg se ne vodi postupak za drugo krivično djelo.

Kriv je

Što je:

U januaru 2017. godine, u Pg, u naselju M., postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, tako što je na katastarskim parcelama br. 495 i 496 KO Pg I, vršio građenje objekta - nadogradnju sprata površine oko 150 m2, na način što je ozidao zidove prvog sprata, izbetonirao stubove, horizontalni serklaž, AB ploču nad prvim spratom i započeo zidanje listri, a da prethodno nije pribavio građevinsku dozvolu, pri čemu je bio svjestan svog djela i htio njegovo izvršenje, znajući da je njegovo djelo zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 582/17 od 11.05.2017. godine okrivljenom D. P. stavljeno je na teret izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnica optužbe je u završnoj riječi ostala pri podnijetom optužnom predlogu i predložila sudu da okrivljenog oglasi krivim i osudi po zakonu.

Okrivljeni D. P. je u odbrani datoj u prethodnom postupku i na glavnom pretresu priznao izvršenje krivičnog djela koje mu se stavlja na teret, saglasno navodeći da je tačno da je krajem januara 2014. godine, započeo rekonstrukciju postojećeg prizemnog starog objekta na katastarskoj parceli broj 495 i 496 KO Pg I u Pg, u naselju M.. Na predmetnom prizemnom objektu, započeo je nadogradnju sprata površine od oko 150 m2, ozidao zidove prvog sprata, izbetonirao stubove, horizontalne serklaže, AB ploču nad prvim spratom i započeo zidanje listri, koja nadogradnja je u trenutku kontrole od strane inspekcije dana 20.04.2017. godine bila u fazi izgradnje. Tom prilikom je sačinjen zapisnik i uručeno mu rješenje o prinudnom pečaćenju objekta, do pribavljanja građevinske dozvole. Za izvođenje navedenih radova nije imao građevinsku dozvolu, jer nije imao dovoljno sredstava da je obezbijedi, iako je znao da mu je ista potrebna. Na glavnom pretresu je dodao da je kuću gradio u januaru 2017. godine, te da je ušao u proceduru dobijanja građevinske dozvole i da će izmiriti sve neophodne dadžbine državi. U završnoj riječi je naveo da se kaje zbog izvršenog krivičnog djela, te da mu je jedini motiv bio da sebi i svojoj porodici obezbijedi krov nad glavom, jer je objekat u kojem su do tada živjeli dotrajao.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 830/2017 od 19.05.2017. godine na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni u januaru 2017. godine, u Podgorici, u naselju M., postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, tako što je na katastarskim parcelama br. 495 i 496 KO Podgorica I, vršio građenje objekta - nadogradnju sprata površine oko 150 m2, na način što je ozidao zidove prvog sprata, izbetonirao stubove, horizontalni serklaž, AB ploču nad prvim spratom i započeo zidanje listri, a da prethodno nije pribavio građevinsku dozvolu.

Članom 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a tokom postupka je utvrđeno da okrivljeni nije imao navedenu dozvolu.

Okrivljeni je postupajući na navedeni način, bio svjestan svog djela i htio njegovo izvršenje, znajući da je za građenje objekta neophodno prethodno dobijanje građevinske dozvole, pa je preduzimajući radnju gradnje objekta, bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela građenje objekta bez građevinske dozvole iz čl. 326a Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio pobude iz kojih je krivično djelo izvršeno, odnosno da je isto učinio radi rješavanja svog stambenog pitanja, njegove lične i porodične prilike odnosno činjenicu da je oženjen, otac dvoje djece, lošeg imovnog stanja, njegovo držanje posle učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, njegov raniji život i s tim u vezi raniju neosuđivanost koja je utvrđena iz izvoda iz registra kaznenih evidencija Ministarstva pravde KE 830/2017 od 19.05.2017. godine, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, shodno čl. 45 st. 1 tač. 3 i 46 st. 1 tač. 5 Krivičnog zakonika Crne Gore, okrivljenom ublažio kaznu ispod zakonom zaprijećenog minimuma, i utvrdio mu kaznu zatvora u trajanju od tri mjeseca, nalazeći pritom da okrivljenom nije nužno izreći kaznu, već mu je primjenom čl. 53 i čl. 54 Krivičnog zakonika Crne Gore, izrekao uslovnu osudu, nalazeći da će se ovom mjerom upozorenja uz rok provjeravanja od jedne godine u dovoljnoj mjeri uticati da okrivljeni ubuduće ne vrši krivična djela, te da će se na taj način u cjelosti ostvariti svrha izricanja uslovne osude iz čl. 52 st. 2 Krivičnog zakonika Crne Gore, a u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je obavezao da na ime troškova postupka plati iznos od 30,00 eura, a koji se odnosi na ime paušala kao dijela troškova krivičnog postupka, odmjerenog prema trajanju i složenosti postupka i imovnom stanju okrivljenog, shodno čl. 226 i čl. 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 12.07.2017. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja