K.br.186/15
U IME CRNE GORE
OSNOVNI SUD U BARU kao prvostepeni krivični, sudija Tamara Spasojević, kao sudija pojedinac, uz učešće zapisničara Zorice Ivanović, u krivičnom predmetu okrivljenog K. M., zbog krivičnog djela teška tjelesna povreda iz čl.151 st.1 Krivičnog zakonika, odlučujući po optužnom predlogu ODT iz Bara Kt.br.5/12 od 27.12.2012.godine, nakon glavnog i javnog pretresa održanog dana 08.09.2015.godine u prisustvu zastupnika optužbe-ODT u Baru Irene Rajković i branioca optuženog advokata Dj. J. iz B., a u odsustvu uredno pozvanog optuženog, donio je dana 08.09.2015.godine i istog dana javno objavio

P R E S U D U
Optuženi,
K. M. (JMBG ...) od oca M. i majke S., rodjene T., rodjen ...godine u B., sa prebivalištem u B., državljanin CG, govori crnogorski jezik, poljoprivredni tehničar, oženjen, lošeg imovnog stanja, neosudjivan,
Na osnovu čl.373 st.1 tač.1 ZKP-a i čl.10 st.1 Krivičnog zakonika
OSLOBADJA SE OD OPTUŽBE
Da je,
Dana 15.01.2012.godine oko 22,40 časova, ispred picerije "P." u B., odbijajući istovremeni protivpravni napad od sebe, teško tjelesno povrijedio oštećenog B. M., na način što je nakon kraće verbalne prepirke oštećenog, koji mu je zadao udarac stisnutom šakom u predjelu glave, iza desnog uha, nanoseći mu laku tjelesnu povredu u vidu krvnog podliva kože sa otokom veličine jajeta u desnom zaušnom predjelu, fizički napao zadajući mu udarac pesnicom u predjelu glave od kojeg je isti zadobio tešku tjelesnu povredu u vidu preloma lijeve jagodične kosti i preloma gornjevilične kosti - preloma kostiju poda lijeve očne duplje, sa krvarenjem, prisustva krvi u šupljini - sinusu lijeve gornjevilične kosti sa krvnim podlivom kože oba kapka lijevog oka i sa otokom oba kapka lijevog oka i sa oguljotinom kože u lijevom jagodičnom predjelu,
- čime bi učinio krivično djelo teška tjelesna povreda iz čl.151 st.1 Krivičnog zakonika.

Jer djelo za koje je optužen po zakonu nije krivično djelo, budući da je učinjeno u nužnoj odbrani.

Troškovi postupka padaju na teret budžetskih sredstava Crne Gore.

O b r a z l o ž e nj e
Optužnim predlogom Osnovnog državnog tužioca iz Bara Kt.br.5/12 od 27.12.2012.godine, stavljeno je na teret optuženom izvršenje krivičnog djela teška tjelesna povreda iz čl.151 st.1 Krivičnog zakonika. Zastupnik optužbe je na glavnom pretresu u završnoj riječi precizirao dispozitiv optuženog predloga i predložio je da sud optuženog oglasi krivim i osudi po zakonu.

Glavni pretres je održan u odsustvu uredno pozvanog optuženog, na osnovu člana 457 ZKP, jer je isti ranije saslušan i ocijenjeno je da njegovo prisustvo nije nužno.

Optuženi je u svojoj odbrani naveo da je dana 15.02.2012.godine oko 22,40 časova ispred picerije P., iza njegovih ledja prošao jedan momak dok ga je drugi momak koji se zove M. B. i sa kojim je ranije bio prijatelj, ničim izazvan, odgurnuo u predjelu ledja. On (optuženi) je nakon toga prišao B. M. i poljubio ga, nakon čega mu se isti obratio riječima "klošarčino jedna" i ošamario ga u predjelu lica. Bio je zbunjen zbog takvog njegovog postupka, uhvatio je M. za ruke i pitao ga zašto ga je ošamario. Onda je izmedju njih stao njegov prijatelj sa namjerom da ih razdvoji, u čemu je i uspio i počeo je da ga smiruje tako što mu je govorio da je M. pijan i da ne zna šta radi. U jednom trenutku dok je razgovarao sa tim čovjekom iza njegovih ledja je prišao B. i udario ga stisnutom pesnicom u predjelu glave - iza desnog uha, i on mu je nakon toga iz okreta spoljnim dijelom desne šake zadao udarac u predjelu glave. Tada su iz lokala izašli Dj. V., J. I. i B. D., zatim je momak koji je bio u društvu M. B., misli da mu je kum je, u namjeri da M. makne od njega uhvatio rukama u predjelu tijela i odgurnuo ga u stranu, usled čega su isti pali na tlo, a nakon toga su se u više navrata dizali sa tla, u namjeri da se B. obračuna sa njim, u čemu ga je kum spriječavao i opet su padali na tlo.

Sud je na glavnom pretresu u dokaznom postupku, na saglasan predlog stranaka pročitao iskaze svjedoka Dj. V. dat na zapisniku na glavnom pretresu dana 19.03.2014.godine, D. N. dat na zapisniku na glavnom pretresu dana 19.03.2014.godine, Ć. D. sa zapisnika od 27.09.2013.godine, M. Z. sa zapisnika od 27.09.2013.godine, iskaz svjedoka oštećenog B. M. sa glavnog pretresa od 04.04.2013.godine i od 29.05.2013.godine, iskaz svjedoka J. M. sa glavnog pretresa od 04.04.2013.godine, B. D. sa glavnog pretresa od 04.04.2013.godine i J. I. sa glavnog pretresa od 04.04.2013.godine, iskaz svjedoka Č. Lj. sa glavnog pretresa od 07.04.2015.godine, pročitao nalaz i mišljenje sudskog vještaka medicinske struke dr K. N. Kt.br.5/12 od 09.02.2012.godine sa medicinskom dokumentacijom, nalaz i mišljenje sudskog vještaka medicinske struke dr K. N. od 15.05.2013.godine sa medicinskom dokumentacijom i pročitao izvod iz KE za okrivljenog dostavljen od Ministarstva pravde CG od 28.07.2014.godine.

Svjedok oštećeni B. M. je naveo da je kućni prijatelj sa porodicom K. M., da je prije par godina došlo do svadje izmedju njih i da ga je K. tada udario stisnutom pesnicom u predjelu stomaka zbog čega su bili u negovoru par godina. Dana 15.01.2013.godine dobio je poziv od J. M. i I. Z.koji su se nalazili u piceriji "P.", došao je kolima za njih da ih preveze do kuće, tu se nalazio i K. M.. Čim je ušao u lokal pozvao ga je da izadju napolje da razgovaraju, K. je stavio svoju desnu ruku ispod njegove i tražio da se pomire zbog nesuglasica i institirao na tome. On nije htio da se miri sa K. i objašnjavao mu je da su se desile ružne stvari izmedju njih i da nema namjeru da se mire. Odjednom ga je okrivljeni bez ikakvog povoda udario stisnutom pesnicom u predjelu lijevog oka, nakon toga mu je zadao par udaraca stistnutim pesnicama u predjelu glave i on je pao na pod i udario ga dva i više puta nogom u predjelu lijevog oka, nakon toga su izašli njegovi drugovi iz lokala P. i odveli ga u Hitnu, tj J. ga je poveo u hitnu. Odgovarajući na pitanja, svjedok oštećeni je naveo da se ne može sjetiti u šta je bio obuven optuženi kritične prilike, da nije prstom takao optuženog niti mu je uputio bilo kakvu uvredljivu riječ, niti je bilo povoda za takav postupak od strane optuženog, da se predmetni dogadjaj desio na ulici bliže kontejnerima ispred lokala P., na nekih 20 metara od tog lokala, te da je prvi udarac zadobio stisnutom pesnicom lijeve ruke optuženog. Udarci nogom koje je zadobio kada je pao i ležao na tlu su bili na istom mjestu gdje ga je optuženi udario pesnicom odnosno u predjelu lijevog oka. Kritične prilike je bio na jednom rodjendanu i popio 3 dl vina . U lokalu P. je bilo gostiju, s tim što ga je optuženi izveo napolje sve dok nije J. izašao jer je vidio da ga nema i vidio je kako leži dolje i pružio mu pomoć. Niko nije bio pokušavao da ih razdvoji, jer niko nije ni bio prisutan. Na glavnom pretresu od 29.05.2013.godine je izjavio da se ne pridružuje krivičnom gonjenju protiv optuženog i da ne postavlja imovinsko pravni zahtjev.

Svjedok Dj. V. je naveo da je kritične prilike bio u lokalu P. u društvu sa K. M., J. i još nekim licima, čijih se imena nije mogao sjetiti. Sjedjeli su za šankom, pili, bilo je veliko društvo, i u jednom trenutku su ušla njemu dva nepoznata momka, za njima i M. B., K. M. je prišao i to je bilo ispred samog ulaza, pružio mu ruku da mu se javi, medjutim B. M. ga je ošamario. Svi prisutni su pritrčali ispred lokala da razvdajaju jer je evidentno M. K. bio jači od B., medjutim B. je nasrtao na K. M. i udario ga otvorenom rukom u predjelu potiljka glave pa je onda i u toku toku razdvanjanja K. M. desnom rukom na nevidjeno iz okreta udario oštećenog u predjelu oka nakon čega je B. pao i na tome se sve završilo.

Svjedok D. N. je naveo da je kritične prilike bio u lokalu "P.", zajedno u društvu sa J., K. M., Dj. V.om, bilo je puno gostiju. U jednom trenutku K. M. je izašao ispred lokala, na samim ulaznim vratima pored njega su prošla njemu dva nepoznata lica, zatim se na ulaznim vratima pojavio B.. K. M. mu je pružio ruku B. ga je ošamario, zatim su svi istrčali iz lokala da ih razdvoje, B. je nastavio da nasrće na K. M. i ponovo ga udario u predjelu potiljka glave, pa ga je K. instiktivno okrećući stisnutu ruku iza ledja udario u predjelu oka i na tome se sve završilo.

Svjedok Ć. D. je naveo da je suvlasnik lokala P. koji se nalazi u B.. Dana 15.01.2012.godine poslije 22,00 časa sjedio je za šankom u svom lokalu, bilo je gostiju, a K. M. je sjedio za jednim malim šankom kod ulaznih vrata sa jednim njegovim drugom čijeg se imena ne može sjetiti. U jednom trenuku je naišao B. M. koji je ušao u lokal, a zatim su K. M. i B. M. izašli ispred lokala odmah kod ulaznih vrata i vidjelo se da je počeo malo žučniji razgovor izmedju njih. U jednom trenutku vidio je sa mjesta gdje je sjedio da je B. M. udario okrivljenog K. M., a nije vidio da li je bila stisnuta pesnica ili otvorna šaka, i znajući K. M. da će sigurno vratiti udarac koji je zadobio skočili su svi prisutni na njega da ih razdvoje. K. M. je zbog ovog udarca bio uznemiren i nasrtao je na B. M., medjutim on i prisutni oko njega mu nisu dali, već su ih razdvajali. U jednom trenutku B. M. je prišao sa ledja K. i udario ga pesnicom u potiljačni dio glave, a onda se K., okrećući se, udario B. M.a u predjelu desnog oka i to desnom rukom stisnute pesnice , a udarac je bio iz okreta. Nakon tog udarca su nastavili da nasrću jedan na drugog, a prisutni su ih razdvajali, tako da nije vidio šta se kasnije dešavalo, te da li je oštećeni pao, da li ga je neko udarao i slično. On je lično vidio da je K. M. samo jednom udario B. M., jednim udarcem i to desnom rukom u lijevo oko.

Svjedok M. Z. je naveo da je kritične prilike bio u lokalu P., sjedio je za šankom sa M. J. i nije vidio šta se dešava, zna samo da je dobio informaciju da je B. M. povrijedjen i otišao je u bolnicu da ga obidje.

Svjedok J. M. je naveo da je kritične prilike 15.01.2012.godine u večernjim časovima sjedio u lokalu P. sa svojim drugom Lj. Č. i telefonom je pozvao M. B. da dodje za njega da ga prebaci kući. U lokalu je bio i K. M., a kad je došao B. M. on i K. su se izljubili i izašli napolje. B. nije bilo 10 minuta i primijetio ih je da stoje na nekih 15 metara od lokala P. gdje se nalaze kontejneri a preko puta se nalazi kladionica M.. U trenutku kada je izašao vidio je da je K. bacio B. na tlo i da mu je zadao jedan udarac nogom u predjelu glave. Prišao je da razdvoji okrivljenog i oštećenog i njemu je oštećeni udario šamar ali to on nije prijavio, nakon toga je oštećenog povezao u Hitnu pomoć. Odgovarajući na pitanja naveo je da nije primijetio da je okrivljeni oštećenom zadao udarac stisnutom pesnicom, jer je on izašao u trenutku kada je već nastalo fizičko čupanje medju njima i guranje. Ono što je on vidio bio je samo jedan udarac nogom, a šta se dešavalo ranije nije vidio, tako da ne može da tvrdi da li je optuženi napao oštećenog ili oštećeni optuženog. U trenutku kada je izašao iz lokala nije niko osim njega izašao i on je oštećenog ubacio u auto i odvezao ga do hitne i do policije, a nije vidio da li je neko izlazio iz lokala jer je bio okupiran time da ukaže pomoć oštećenom. Inače, njemu je oštećeni M. B. drug i kum njegovog brata koji živi u B..

Svjedok B. D. je naveo da je bio unutar lokala zajedno sa K. M. i u lokalu je bilo još ljudi. U jednom trenutku K. M. je izašao iz lokala da bi zapalio cigaretu, iz lokala se moglo vidjeti mjesto gdje je stajao okrivljeni. U jednom trenutku prišao mu je B. M. i nešto su kratko razgovarali i vidio je da je K. M. krenuo da ga poljubi i nakon toga ga je B. M. zalijepio, ali je ipak mislio da je neka šala jer se nalazio unutar lokala. Nakon toga je primijetio da je B. M. prišao sa ledja K. M. i udario ga u potiljak, nakon čega je okrivljeni iz okreta sa spoljne strane stistnutom pesnicom udario u glavu B. M.. Tu se stvorila gužva, on je izašao iz lokala i nije vidio ostale detalje. Dogadja se desio odmah ispred vrata lokala na samoj terasi gdje se nalazi bašta lokala. Odgovarajući na pitanja naveo je da je primjetio da je oštećeni kada ga je nakon ovoga što je vidio odvukao njegov kum J. da su i jedan i drugi padali i da ga je J. sprečavao jer se B. i dalje kretao prema okrivljenom, a on je okrivljenog povukao na drugu stranu jer je B. provocirao, a nije vidio da li je okrivljeni udarao oštećenog u predjelu glave jer se stvorila velika gužva tako a ja nije ni vidio šta se dešavalo od ljudi koji su bili tu i razdvajali ih.

Svjedok J. I. je naveo da je bio suvlasnik lokala P. i zna da se u lokalu nalazio K. M. i B. D., i u jednom trenutku radeći primijetio je da je iz lokala izašao K. M. i da se odjednom pojavio B. M. i da su se pozdravili i poljubili, te je odjednom B. M. udario okrivljenog, da je tada prišlo jedno lice te je B. udario K. u predjelu potiljka. K. se okrenuo u namjeri da ga udari, ali nije vidio da li ga je udario. Tu se stvorila gužva i nije od tada ništa drugo vidio. Nije izlazio napolje jer je nastavio sa svojim radom. Odgovarajući na pitanje naveo je da predmetni dogadjaj se desio na samom pragu ulaznih vrata i on je sve ovo posmatrao iz unutrašnjosti lokala.

Svjedok Č. Lj. je naveo da je dana 15.01.2012.godine bio u društvu M. J., sjedjeli su za šankom u piceriji P.. Ne poznaje K. M., a B. M. poznaje iz vidjenja. Medjutim, uopšte ne zna kako se čitav dogadjaj desio, niti je bio očevidac istog, u piceriji je te večeri bilo dosta ljudi, bilo je kasno, nije uopšte primijetio da je došlo do fizičkog sukoba, već je dva ili tri dana kasnije čuo da je bila neka svadja izmedju B. i K.. Odgovarajući na pitanja naveo je da se ne može tačno sjetiti da li je sa njim za šankom sve vrijeme bio J. M., misli da jeste, ali zbog proteka vremena nije u to siguran, jer su oni tu proveli nekoliko sati i pili su, pa se zato toga ne sjeća. On i M. su bili okrenuti ledjima od ulaznih vrata, ne sjeća se da je M. uopšte komentarisao da je došlo do neke tuče za vrijeme dok su sjedjeli zajedno.

Iz nalaza i mišljenja sudskog vještaka medicinske struke dr K. N. Kt.br.5/12 od 09.02.2012.godine sa medicinskom dokumentacijom, utvrdjeno je da je B. M. dana 15.01.2012.godine ispred picerije P. zadobio prelom lijeve jagodične kosti i prelom lijeve gornjevilične kosti sa krvarenjem - prisustvom krvi u sinusu - šupljini lijeve gornjevilične, sa krvnim podlivom kože sa otokom oba kapka lijevog oka (lijevo oko "zatvoreno") i sa oguljotinom kože u lijevom jagodičnom predjelu. Navedena povreda predstavlja u vrijeme nanošenja tešku tjelesnu povredu i nanešena je dejstvom tupine aktivno zamahnutog mehaničkog orudja u šta bi spadala slična pesnica i slično.

Iz nalaza i mišljenja sudskog vještaka medicinske struke dr K. N. od 15.05.2013.godine sa medicinskom dokumentacijom, utvrdjeno je da povreda koju je B. M. zadobio dana 15.01.2012.godine nanešena dejstvom - najvjerovatnije jednokratnim dejstvom tupine aktivno zamahnutog mehaničkog orudja u šta bi spadala: stisnuta pesnica, brid dlana šake i slično, i to u situaciji kada se B. M. nalazio u uspravnom P.žaju svog tijela. Optuženi K. M. je u predmetnom dogadjaju zadobio sledeće tjelesne povrede: krvni podliv kože sa otokom veličine jajeta u desnom zaušnom predjelu i oguljotinu kože u predjelu brida dlana desne šake dužine 2 cm. Navedene povrede koje je zadobio optuženi K. M. predstavljaju u vrijeme nanošenja procijenjene kako pojedinačno tako i u svom ukupnom djelovanju laku tjelesnu povredu. Krvni podliv kože sa otokom veličine jajeta u desnom zaušnom predjelu nanešen je jednokratnim dejstvom tupine aktivno zamahnutog mehaničkog orudja u šta bi spadalo : stisnuta pesnica i slično i to u situaciji kada se K. M. nalazio najvjerovatnije u uspravnom P.žaju svoga tijela okrenut ledjima prema licu koje mu je zadalo udarac, dok je oguljotina kože u predjelu brida dlana desne šake nastala najvjerovatnije udarom bridom dlana desne šake o tupo - tvrdi predmet.

Iz izvoda iz KE za okrivljenog dostavljenog od Ministarstva pravde CG od 28.07.2014.godine, proizilazi da isti nije osudjivan.

Cijeneći sve dokaze provedene na glavnom pretresu sud je na osnovu čl.373 st.1 tač.1 ZKP-a u vezi čl.10 st.1 i 2 Krivičnog zakonika, optuženog oslobodio od optužbe, jer po nalaženju ovog suda nije krivično djelo ono djelo koje je učinjeno u nužnoj odbrani.

U postupku je utvrdjeno da je dana 15.01.2012.godine, oko 22,40 časova, ispred picerije "P."optuženi K. M. sreo oštećenog B. M. sa kojim se poznaje od ranije, da je istom prišao i poljubio ga, nakon čega ga je oštećeni B. ošamario u predjelu lica. Zbog ovakve reakcije oštećenog došlo je do rasprave izmedju optuženog i oštećenog, u koju su se uključili i prisutni gosti sa namjerom da spriječe dalji fizički obračun. U trenutku dok se optuženi raspravljao i gurao sa tim licima, oštećeni B. mu je prišao sa ledja i iznenada ga udario stisnutom pesnicom u predjelu glave, nakon čega je optuženi, odmah nakon zadobijenog udarca u predjelu glave kružnim pokretom ruke i to bridom dlana desne ruke udario oštećenog u predjelu glave, od koje je isti zadobio tešku tjelesnu povredu u vidu preloma lijeve jagodične kosti i preloma gornjevilične kosti - preloma kostiju poda lijeve očne duplje, sa krvarenjem, prisustva krvi u šupljini - sinusu lijeve gornjevilične kosti sa krvni podlivom kože oba kapka lijevog oka i sa otokom oba kapka lijevog oka i sa oguljotinom kože u lijevom jagodičnom predjelu.

Činjenično stanje je utvrdjeno iz odbrane optuženog, iskaza svjedoka B. D., J. I., Ć. D., Dj. V. i D. N. i nalaza i mišljenja vještaka medicinske struke K. N..

Optuženi je u svojoj odbrani naveo da je prišao B. M. i poljubio ga, nakon čega mu se isti obratio riječima "klošarčino jedna" i ošamario ga u predjelu lica. Bio je zbunjen zbog takvog njegovog postupka, uhvatio je B. M. za ruke i pitao ga zašto ga je ošamario, nakon čega je izmedju njih stao njegov prijatelj sa namjerom da ih razdvoji, u čemu je i uspio i počeo je da ga smiruje tako što mu je govorio da je M. pijan i da ne zna šta radi. U jednom trenutku mu je oštećeni nakon prepirke prišao sa ledja i iznenada ga udario stisnutom pesnicom u predjelu glave, iza desnog uha, nakon čega je on odmah lučnim kretanjem desne ruke, bridom dlana desne pesnice - šake udario oštećenog. Iz nalaza i mišljenja vještaka medicinske struke K. N. od 15.05.2013.godine utvrdjeno je da je optuženi K. M. u predmetnom dogadjaju zadobio sledeće tjelesne povrede: krvni podliv kože sa otokom veličine jajeta u desnom zaušnom predjelu i oguljotinu kože u predjelu brida dlana desne šake dužine 2 cm, da navedene povrede predstavljaju u vrijeme nanošenja procijenjene kako pojedinačno tako i u svom ukupnom djelovanju laku tjelesnu povredu. Krvni podliv kože sa otokom veličine jajeta u desnom zaušnom predjelu nanešen je jednokratnim dejstvom tupine aktivno zamahnutog mehaničkog orudja u šta bi spadalo: stisnuta pesnica i slično i to u situaciji kada se K. M. nalazio najvjerovatnije u uspravnom P.žaju svoga tijela okrenut ledjima prema licu koje mu je zadalo udarac, dok je oguljotina kože u predjelu brida dlana desne šake nastala najvjerovatnije udarom bridom dlana desne šake o tupo - tvrdi predmet. Kada se odbrana optuženog dovede u vezu sa nalazom i mišljenjem vještaka medicinske struke dolazi se do nesumnjivog zaključka da je optuženi povredu zadobio u predmetnom dogadjaju od strane oštećenog koji mu je prišao sa ledja i udario stisnutom pesnicom u predjelu glave, iza desnog uha, a što je potvrdjeno i jasnim i medjusobno saglasnim iskazima svjedoka B. D., J. I., Ć. D., Dj. V. i D. N. čijim iskazima je sud poklonio punu vjeru, a koji su potvrdili da je optuženi prethodno poljubio oštećenog, a da ga je ovaj tom prilikom ošamario, da bi nakon nastale gužve oštećeni pesnicom sa ledja udario okrivljenog u predjelu desnog zaušnog predjela, nakon čega je okrivljeni odmah lučnim kretanjem desne ruke bridom dlana desne pesnice - šake udario oštećenog i tom prilikom mu nanio tjelesne povrede.

Oštećeni B. M. je u predmetnom dogadjaju zadobio prelom lijeve jagodične kosti i prelom lijeve gornjevilične kosti sa krvarenjem - prisustvom krvi u sinusu - šupljini lijeve gornjevilične, sa krvnim podlivom kože sa otokom oba kapka lijevog oka (lijevo oko "zatvoreno") i sa oguljotinom kože u lijevom jagodičnom predjelu i nanešena je dejstvom-najvjerovatnije jednokratnim dejstvom tupine aktivno zamahnutog mehaničkog orudja u šta bi spadala: stisnuta pesnica, brid dlana šake i slično, i to u situaciji kada se B. M. nalazio u uspravnom P.žaju svog tijela. Dakle, povreda koju je oštećeni zadobio u predjelu glave nanijeta je od strane optuženog udaracem pesnicom u predjelu glave.

Sud nije poklonio vjeru iskazu oštećenog B. M. koji je naveo da ga je okrivljeni bez ikakvog povoda udario stisnutom pesnicom u predjelu lijevog oka, da mu je nakon toga zadao par udaraca stistnutim pesnicama u predjelu glave od čega je on pao na pod i udario ga dva i više puta nogom u predjelu lijevog oka, jer je njegov iskaz u suprotnosti sa odbranom optuženog kojoj je sud iz naprijed iznijetih razloga poklonio punu vjeru, kao i u suprotnosti sa iskazima svjedoka B. D., J. I., Ć. D., Dj. V. i D. N. i u krajnjem u suprotnosti je sa nalazom i mišljenjem vještaka K. N. koji je naveo da je povreda koju je oštećeni zadobio nastala jednokratnim dejstvom tupine aktivno zamahnutog mehaničkog orudja. Sud iz ovih razloga nije poklonio vjeru ni iskazu svjedoka J. M. koji je naveo da je vidio da je K. bacio B. na tlo i da mu je zadao jedan udarac nogom u predjelu glave. Ocjenjeno je da su iskazi oštećenog i svjedoka J. M. usmjereni na to da otežaju krivično pravni P.žaj optuženog.

Po ocjeni suda zadavanjem udaraca oštećenom je narušen tjelesni integritet, međutim, postupanje optuženog sud je cijenio kao postupanje u nužnoj odbrani.

Odredbom čl.10 st.2 Krivičnog zakonika propisano je da je nužna ona odbrana koja je neophodno potrebna da učinilac od svog dobra ili dobra drugoga odbije istovremen ili neposredno predstojeći protivpravni napad.

Za postojanje nužne odbrane mora postojati napad od strane čovjeka, napad mora biti protivpravan, usmjeren protiv nekog pravnog dobra, i napad mora biti stvaran. Odbrana se mora odnositi na odbijanje napada, mora biti usmjerena protiv napadača, istovremena sa napadom i odbrana mora biti neophodno potrebna. U konkretnom slučaju postoji napad oštećenog B. M., koji je započeo fizički napad na optuženog, napad je protivpravan, usmjeren prema tjelesnom integritetu i stvaran. Odbrana optuženog je bila preduzeta u cilju odbijanja napada od sebe, istovremena sa napadom koji traje i neophodno potrebna jer je na napad oštećenog pesnicom optuženi uzvratio rukom. Udarac koji je zadao oštećenom je bio neophodno potreban za odbijanje napada i u obimu koji je bio potreban za odbijanje napada.

Sud je precizirao dispozitiv navodeći elemente nužne odbrane, odnosno protivpravnog napada i odbrane. Ocijenjeno je da precizirana izreka presude preciznije predstavlja utvrđeno činjenično stanje, da se navedenim preciziranjem ostaje u okviru istog životnog događaja i da se ne narušava identitet optužnog predloga i presude.

Odluka o troškovima krivičnog postupka zasniva se na odredbi čl.230 st.1 ZKP-a, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude.

OSNOVNI SUD U BARU

Dana 08.09.2015.godine
ZAPISNIČAR, S U D I J A,
Zorica Ivanović Tamara Spasojević
PRAVNA POUKA : Protiv ove presude može se izjaviti žalba u roku od 8 dana od dana prijema pismenog otpravka Višem sudu u Podgorici, a preko ovog suda.

D.n.a.

- ODT iz Bara,
- okrivljenom,
- braniocu,
- oštećenom,
- u spise.