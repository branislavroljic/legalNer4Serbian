K.br. 220/14
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi Mijušković-Stamatović, uz učešće Valentine Vukašinović, kao zapisničara, u krivičnom predmetu protiv okrivljenog R.Z. iz Podgorice, zbog krivičnog djela falsifikovanje isprave iz čl. 412 st.1 Krivičnog zakonika, odlučujući po optužnom predlogu ODT-a Podgorica Kt.br.542/12 od 10.12.2012. godine, nakon glavnog i javnog pretresa, održanog u prisustvu zastupnika optužbe Pavličić Biljane, savjetnika na radu kod ODT-a Podgorica, okrivljenog i njegovog branioca Bulatović Nikole, advokata iz Podgorice, dana 10.07.2015 godine, donio je i istog dana javno objavio,

P R E S U D U
Okrivljeni:

R.Z., JMBG ..., od oca J. i majke S., rođene R., rođen ... godine u Podgorici, sa prebivalištem u Podgorici, ..., državljanin Crne Gore, pismen, završio srednju saobraćajnu školu, zaposlen u JU Zavod „......“, Podgorica, oženjen, otac dvoje djece, lošeg imovnog stanja, ranije neosuđivan,
Na osnovu čl. 373 st. 1 tač. 2 Zakonika o krivičnom postupku
OSLOBADJA SE OD OPTUŽBE
Kojom je predstavljeno da je:

Tokom prve polovine decembra 2009. godine, u Podgorici, svjestan svog djela, čije je izvršenje htio i znajući da je njegovo djelo zabranjeno, nabavio radi upotrebe neistinitu ispravu- administrativnu zabranu i izjavu za žiranta „E....“ banke AD Podgorica, u koje su unijeti neistiniti podaci da su svojeručno potpisani od strane M.C., a potom ih predao R.F., koji ih je ne znajući da su neistinite, u svojstvu nosioca kredita, dana 15.12.2009. godine predao službenicima „E....“ banke AD u Podgorici na osnovu kojih mu je odobren kredit broj LD/09349..... u iznosu od 9.000,00 €, nakon čega je novac predao okrivljenom,
- čime bi izvršio krivično djelo falsifikovanje isprave iz čl.412 st.1 Krivičnog zakonika,
Troškovi krivičnog postupka padaju na teret budžetskih sredstava Crne Gore.

O b r a z l o ž e nj e
Optužnim predlogom ODT-a Podgorica Kt.br. 542/12 od 10.12.2012. godine, kojeg je na glavnom pretresu zastupala Biljana Pavličić, savjetnik na radu kod ODT-a Podgorica, okrivljenom R.Z. stavljeno je na teret izvršenje krivičnog djela falsifikovanje isprave iz čl. 412 st. 1 Krivičnog zakonika Crne Gore, bliže opisanog izrekom ove presude.

Zastupnik optužbe je do kraja glavnog pretresa ostala pri podnijetom optužnom predlogu, predlažući Sudu u završnoj riječi da okrivljenog oglasi krivim i osudi po zakonu, sa razloga što je tokom postupka i provedenim dokazima nesumnjivo utvrđeno da je izvršio krivično djelo koje mu se stavlja na teret optužnim aktom u vrijeme, mjesto i na način kako je to bliže opisano istim.

Okrivljeni Z.R. je u prethodnom postupku i na glavnom pretresu naveo da ne priznaje izvršenje krivičnog djela stavljenog mu na teret, i da ne priznaje svoju krivicu, navodeći da je zaposlen u JU Zavod „...“, te da što se tiče spornog kredita, činjenica je da je isti, kao formalni nosilac podigao njegov sestrić F.R. kod „E.... Banke“ u Podgorici. Naveo je da je prije pet godina, za potrebe svog prijatelja kod „A. banke“ podigao kredit u vrijednosti od 30.000,00 €, te da ovaj kredit kod „E.... banke“ nije mogao podići kao nosilac. Dalje je naveo, da što se tiče pribavljanja kreditne dokumentacije kod „E.... banke“, iste je pribavio njegov sestrić F.R., koje mu je on dao, nakon čega je sa kompletnom dokumentacijom pošao na posao i zamolio dvoje svojih kolega C.M. i M.N. da budu žiranti po kreditu, na šta su oboje pristali, pa im je oboma dao po primjerak izjave i administrativne zabrane za žirante, koje papire su oni odnijeli sa sobom i vratili mu ih sjutra dan. Istakao je da nije potpisivao njihova imena u administrativnim zabranama i izjavama za žiranta, već da su mu oni vratili ove papire potpisane, nakon čega je on uz fotokopije njihovih ličnih karata koje su oni dobrovoljno fotokopirali, predmetnu dokumentaciju dao sestriću F.R., koji je otišao u „E.... banku“ i predao iste, a kojeg su službenici banke nakon nekoliko dana pozvali i odobrili kredit. Pojasnio je da je kredit bio na 60 mjeseci, u iznosu od 9.000,00 €, te da mu je sestrić F.R. istog dana kada je dobio novac od banke, isti donio i predao mu. Naveo je da je uredno otplaćivao dio kredita, te da ne zna precizno koliko rata, ali da je upao u finansijske probleme jer nije uspio da proda nekih 60 tona lubenica obzirom da se bavi poljoprivredom i zemljoradnjom. Dalje je naveo da ga je, prošle godine, obavijestio kolega C.M. da mu je „E.... banka“ aktivirala administrativnu zabranu na ime žiriranja za kredit nosioca F.R.,te da će morati podnijeti krivičnu prijavu protiv njega. Istakao je da nije imao nikakve potrebe da umjesto svojih žiranata potpisuje dokumenta, te da im je dokumenta predao, a oni su mu iste vratili potpisane, kao i da je istina da nije u mogućnosti da vraća kredit, ali se nada da će uskoro biti.

U završnoj riječi branilac okrivljenog je ponovio ranije date završne riječi, gdje je naveo da u radnjama okrivljenog nema elemenata predmetnog krivičnog djela, pa je predložio da isti bude oslobođen od optužbe. Naveo je da nije sporno da je okrivljeni htio da podigne kredit kod „E.... banke“, ali da zbog administrativnih problema to nije mogao da učini na svoje ime, pa je formalno, kao nosilac kredita bio njegov sestrić F.R., te da je svjedok C.M. izjavio da je pristao da bude žirant okrivljenom i da mu je u tu svrhu i dao kopiju lične karte. Istakao je da kod činjenice da je okrivljeni dao žirantu M. dokumenta da ih potpiše i da ih je ovaj sjutra dan vratio, tj. da su boravila kod M. jedan dan ukazuje da je tu administrativnu zabranu i saglasnost mogao da potpiše i neko po nagovoru M., a da to R. ne zna, te stoga predlaže da isti bude oslobođen. Mišljenja je da ukoliko Sud nađe da je kriv da će se i najblažom krivično- pravnom mjerom ostvariti svrha kažnjavanja, imajući u vidu i olakšavajuće okolnosti kao što su: dosadašnja neosuđivanost, veliki protok od izvršenja djela, njegove lične, porodične i imovinske prilike, kao i teško zdrastveno stanje jer boluje od karcionoma pluća.

U završnoj riječi okrivljeni je izjavio da ostaje pri navodima svoje odbrane, te da prihvata završnu riječ svog branioca.

U dokaznom postupku Sud je: saslušao svjedoka R.F. na saglastan predlog stranaka pročitao svjedočki iskez M.D. sa zapisnika o glavnom pretresu od 08.07.2013 godine, svjedočki iskaz M.C. sa zapisnika o glavnom pretresu od 29.11.2013 godine, pročitao predugovor o kreditu na ime R.F., pročitao ugovor o kreditu „E.... banke“ broj LD/09349/..... od 15.12.2009. godine, pročitao administrativnu zabranu „E.... banke“ broj 04-595 od 14.11.2009. godine i izjavu za žiranta na ime M.C., pročitao nalaz i mišljenje vještaka grafološke struke inž. Nikčević Veselinke broj 113/12 od 14.11.2012. godine i pročitao izvod iz registra kaznenih evidencija Ministarstva pravde Crne Gore br. 0203/4225 od 23.07.2014 godine.

Sud u dokaznom postupku, i pored naloga ukidnog rješenja Višeg suda u Podgorici Kž.br. 184/14 od 04.03.2014 godine, nije proveo dokaz saslušanjem svjedoka N.M., sa razloga jer je ista na jedinoj prijavljenoj adresi stanovanja nepoznata, ne radi više na radnom mjestu gdje je i ranije radila, a po saznanjima kolega je otputovala iz države, sa kojih razloga je i ostala nedostupna ovom sudu i pored više pokušaja obezbjedjenja njenog prisustva na glavnom pretresu.

Sljedstveno izloženom, a na osnovu rezultata cjelokupne dokazne građe, Ovaj sud, savjesnom ocjenom svih provedenih dokaznih sredstava, a u procesu logičke argumentacije, nije mogao utvrditi, jasnu, nedvosmislenu i izvan svake sumnje kategoričku konkluziju da činjenični navodi optuženja imaju pouzdanog uporišta u provedenim dokaznim sredstvima, već je u konstalaciji suprotstavljenih dokaznih argumenata provedenih tokom postupka i dvosmislene mogućnosti o izvjesnosti odlučnih činjenica, primjenom člana 373 st.1 tač.2 Zakonika o krivičnom postupku, i primjenom principa In dubio pro reo iz čl.3 st.3 Zakonika o krivičnom postupku, okrivljenog oslobodio od optužbe.

Svjedok M.C. je tokom postupka naveo da je zaposlen u JU Zavod „...“ na poslovima defektologa od 1985. godine, te da je okrivljenog upoznao negdje u periodu kada je počeo da radi u istoj firmi, negdje 2007. ili 2008. godine, te da je isti primljen na poslovima portira, tako da ga nije nešto naročito poznavao, osim toga što su imali službene odnosno kolegijalne kontakte. Naveo je da ga je dana 14.11.2009. godine, okrivljeni Z.R. zamolio da mu bude žirant te mu saopštio da mu treba kredit u iznosu od 5.000,00 €, a da je razlog zbog čega je usmeno pristao da mu žirira za kredit od 5.000,00 € taj što je okrivljeni njemu u pričama govorio da je bogat, da ima velike vinograde, te da vozi dobra kola i puši najbolje cigarete. Istakao je da obzirom da je pristao okrivljenom da žirira za kredit na iznos od 5.000,00 € dao mu je samo kopiju lične karte, a okrivljeni njemu nije dao ništa da potpisuje, te da prilikom njegovog usmenog pristanka, okrivljeni mu nije kazao ni kod koje će banke da uzme kredit, niti na čije ime, kao ni na koji rok otplate. Naveo je da je u martu mjesecu 2012. godine od Ovog suda dobio tužbu koju je protiv njega podnijela „E.... banka“ kao žiranta po kreditu čiji je nosilac F.R. i to u iznosu od 9.000,00 €, te da je on tom prilikom bio potpuno iznenađen jer ne poznaje nikakvog F.R., već je tek kasnije saznao da je to sestrić Z.R., pa je tada saznao da je kredit zapravo podignut za okrivljenog. Pojasnio je da nikakvu izjavu i administratvinu zabranu nije potpisivao Z.R., te da mu je u novembru 2009. godine, na molbu okrivljenog, dao kopiju svoje lične karte, bez ikakvog potpisivanja. Dalje je pojasnio da mu je okrivljeni tvrdio da će podići kredit od 5.000,00 €, a potom se ispostavilo da se radi o kreditu od 9.000,00 €, kao i da je kredit podiglo neko treće lice koje on ne poznaje, pri čemu je njegov potpis falsifikovan. Istakao je da u novembru 2009.godine kada ga je okrivljeni molio da mu žirira nije imao platu 600,00 €, kako to stoji u kreditnoj dokumentaciji, odnosno administrativnoj zabrani, već 488,00 €. Naveo je da nije ovjeravao u računovodstvu JU Zavod „...“ nikakve izjave i administrativne zabrane za predmetni kredit, te da nije potpisivao ništa, već je okrivljenom dao samo kopiju svoje lične karte.

Svjedok M.D. je tokom postupka naveo da je zaposlen u „E.... banci“ kao savjetnik za klijente od septembra 2006. godine. Naveo je da što se tiče predmetnog slučaja, lice F.R. je podnio dokumenta za dobijanje kredita u iznosu od, koliko se sjeća, 10.000,00 €, ali da mu nije odobreno 10.000,00 €, već iznos od 9.000,00 €, sa razloga jer nije ispunjavao uslove za iznos koji je tražen. Istakao je da je provjerio podatke, odnosno matične brojeve i sve ostalo za žirante u smislu firmi gdje rade i slično, te da je utvrdio da njihova primanja odgovaraju tome da isti budu žiranti za predmetni kredit. Pojasnio je da je F.R. dao dokumenta, nakon čega je isti napustio banku. Dalje je pojasnio da je par dana kasnije to lice donijelo ovjerenu dokumentaciju, nakon čega je došlo do isplate kredita. Svjedok je naveo da se iz istorije isplate kredita vidi da je kredit neko vrijeme uredno izmirivan, te da je kasnije došlo do kašnjenja.

Svjedok F.R. je kako u prethodnom postupku tako i na glavnom pretresu naveo da ga je krajem 2009. godine, ujak, odnosno okrivljeni Z.R. zamolio da bude formalni nosilac kredita kod „E.... banke“, jer okrivljeni nije bio u mogućnosti podići kredit u svoje ime, obzirom da je od ranije opterećen nekim kreditom. Dalje je naveo da je prihvatio da podigne kredit na svoje ime, da je pošao u poslovnicu „E.... banke“ koja se nalazi pored stare Vatrogasne u Podgorici, gdje je od službenika banke dobio neophodnu dokumentaciju za kredit. Pojasnio je da je od ranije poznavao radnika banke koji mu je dao papire za ovaj kredit, da se taj radnik zove M.D., te da je nakon dobijanja papira iste odnio svom ujaku - okrivljenom Z.R. i predao mu. Naveo je da mu je okrivljeni poslije nekoliko dana vratio dokumentaciju u okviru koje su bile ovjerene i potpisane administrativne zabrane i izjave za žirante i on je istu odnio u „E.... banku“ i predao M.D. Istakao je da ga je nakon nekoliko dana neko pozvao iz „E.... banke“, da ne zna da li je to bio M.D. ili neko drugi, i saopštio mu da je kredit odobren i da dođe u banku da potpiše papire. Dalje je istakao da je istog dana otišao do banke, tačnije na šalter kod M.D. jer je on službenik za klijente, a isti mu je dao da potpiše papire, nakon čega mu je isplaćen novac, a koji je on predao svom ujaku Z.R.. Naveo je da ne može precizirati u kojem iznosu je bio kredit, možda oko 8.000,00 €, te da ne zna ni tačan period njegove otplate. Dalje je naveo da, što se tiče žiranata u predmetnom kreditu, moguće je da poznaje jednog od njih koji radi u firmi u kojoj radi i njegov ujak - okrivljeni Z.R., te da ga ne poznaje lično niti po imenu i prezimenu. Istakao je da je potpuno siguran da su potpisi žiranata bili ispravni, a to je tvrdio iz razloga jer njegov ujak - okrivljeni Z.R. nikada nije učinio ništa nezakonito.

Iz predugovora o kreditu na ime R.F., Sud je konstatovao da je isti sklopljen 15.12.2009. godine sa R.F. te da se radi o poljoprivrednom zajmu u iznosu od 9.000,00 € u trajanju od 60 mjeseci. U istom je navedeno da je datum konačne ispate 15.12.2014.godine, da je godišnja kamatna stopa te da su troškovi kredita 180,00 €.

Iz ugovora o kreditu „E.... banke“ broj LD/09349/00003 od 15.12.2009. godine, konstatovano je da su ugovorne strane „E.... bank“ AD Podgorica, kao davalac kredita i F.R. kao korisnik kredita, te da banka odobrava korisniku kredit u iznosu od 9.000,00 € koji se daje za nabavku sredstava. Utvrđeno je da se isti odobrava u roku od 60 mjeseci, da je redovna kamata , da će se glavnica i kamata vraćati u 60 mjesečnih anuiteta, te da prvi mjesečni anuitet dospijeva za plaćanje 15.01.2010.godine. Takođe je konstatovano da su solventni žiranti lica pod imenom C.M. i M.N.-B. koji su obezbijedili sve potrebno za realizaciju administrativne zabrane za njihova lična primanja, i potpisali izjavu kojom, za slučaj docnje korisnika kredita, preuzimaju na sebe sve obaveze po ovom kreditu. Konstatovano je da su ugovor o kreditu potpisali F.R., kao korisnik i M.D. kao službenik banke.

Iz administrativne zabrane „E.... banke“ broj 04-595 od 14.11.2009. godine i izjave za žiranta na ime M.C., konstatovano je da je iste popunilo lice pod imenom M.C. koji je zaposlen u JU Zavod „...“ te da imenovani ima platu u iznosu od 600,00 €. Takođe je konstatovano da je M.C. žirant F.R. koji je korisnik kredita u iznosu od 9.000,00 €.

Iz izjave za žiranta konstatovano je da je lice M.C. saglastan da bude žirant korisniku kredita, odnosno F.R., te da ukoliko navedeni korisnik kredita ne izvršava svoju ugovorenu obavezu i ne vraća kredit, odnosno ne izvrši uplatu mjesečne rate u ugovoreno vrijeme, žirant- M.C. će predmetni kredit izmiriti iz svojih sredstava. Takođe je konstatovano da je dana 14.12.2009. godine predmetnu izjavu potpisalo lice pod imenom C.M..

Iz nalaza i mišljenja stalnog sudskog vještaka grafološke struke inž. Nikčević Veselinke od 14.11.2012. godine proizilazi da se sporni potpisi „M.C.“ koji su predmet njenog ispitivanja, nalaze u rubrikama „Svojeručni potpis žiranta“ i „Potpis radnika/jemca/dužnika“ na Izjavi i Administrativnoj zabrani broj 04-595 od 14.12.2009. godine. Vještak je našla da su sporni potpisi napisani malim pisanim slovima latinice, relativno sporim i nedovoljno iznijansiranim potezima, kod kojih su konstatovani i neprirodni zastoji. Dalje je navela da se identifikacija rukopisa i potpisa nekog lica, bazira na individualnim grafičkim karakteristikama, koje predstavljaju stečene navike u načinu formiranja slova i njihovim međusobnim vezama i varijantama. Vještak je u svom nalazu pojasnila da su se ispitivanjem i proučavanjem nespornog rukopisa i potpisa i upoređenjem sa spornim potpisima, konstatovane, pored izvjesne sličnosti u opštem izgledu potpisa i izrazite razlike, koje se manifestuju kako u pojedinim opštim, tako i sa aspekta identifikacije značajnijim, individualnim grafičkim karakteristikama, te da su konstatovane razlike u brzini, sigurnosti i pritisku, kao i u detaljima slova. U svom mišljenju vještak je konstatovala da sporni potpisi „M.C.“, koji se nalaze u rubrikama „Svojeručni potpis žiranta“ i „Potpis radnika/jemca/dužnika“ na Izjavi i Administrativnoj zabrani broj 04-595 od 14.12.2009.godine, nijesu autentični potpisi lica na čije ime glase. Takođe je konstatovala da primjenom komparativne grafoskopske metode, nije moguće sa sigurnošću utvrditi da li je neko od lica: R.Z., R.F. ili M.D., ispisalo sporne potpise „M.C.“.

Iz izvoda iz registra kaznenih evidencija Ministarstva pravde Crne Gore br. 0203/4225 od 23.07.2014 godine, proizilazi da okrivljeni Z.R. ranije nije osuđivan.

Okrivljeni je tokom postupka negirao izvršenje krivičnog djela stavljenog mu na teret, navodeći da je kredit kao formalni nosilac podigao njegov sestrić F.R. kod „E.... Banke“ u Podgorici, a što se tiče pribavljanja kreditne dokumentacije kod „E.... banke“, iste je pribavio njegov sestrić F.R., koje mu je on dao, nakon čega je sa kompletnom dokumentacijom pošao na posao i zamolio dvoje svojih kolega C.M. i M.N. da budu žiranti po kreditu, na šta su oboje pristali, pa im je oboma dao po primjerak izjave i administrativne zabrane za žirante, koje papire su oni odnijeli sa sobom i vratili mu ih sjutra dan. Istakao je da nije potpisivao njihova imena u administrativnim zabranama i izjavama za žiranta, već da su mu oni vratili ove papire potpisane, nakon čega je on uz fotokopije njihovih ličnih karata koje su oni dobrovoljno fotokopirali, predmetnu dokumentaciju dao njegovom sestriću F.R., koji je otišao u „E.... banku“ i predao iste, a kojeg su službenici banke nakon nekoliko dana pozvali i odobrili kredit. Ovakvi navodi odbrane okrivljenog nijesu obesnaženi ni jednim dokazom provedenim u dokaznom postupku. Naime, i sam svjedok M.C. je u iskazu tokom postupka naveo da je on dobrovoljno pristao da bude žirant za kredit svog kolege - okrivljenog R.Z., i da mu je u tu svrhu dao svoju ličnu kartu, doista pojašnjavajući da nije znao ni iznos kredita, ni ime lica na koje će se podići kredit i negirajući da je njemu okrivljeni predmetnom prilikom davao na potpis bilo kakvu izjavu za žiranta. Medjutim, ni vještak grafološke struke inž.Nikčević Veselinka, koja je u svom nalazu i mišljenju, koji je Ovaj sud cijenio stručnim, preciznim i jasnim, te baziranim na pravilima struke, ustanovila da sporni potpis M.C., koji se nalaze u rubrikama „Svojeručni potpis žiranta“ i „Potpis radnika/jemca/dužnika“ na Izjavi i Administrativnoj zabrani broj 04-595 od 14.12.2009.godine, nijesu autentični potpisi lica na čije ime glase, ali je ovaj vještak takodje primjenom komparativne grafoskopske metode, ustvrdila da nije moguće sa sigurnošću utvrditi da li je neko od lica: R.Z., R.F. ili M.D., ispisalo sporne potpise „M.C.“. Kod činjenice da Ovaj sud i pored višebrojnih pokušaja pribavljanja svjedoka - drugog žiranta predmetnog kredita - svjedoka Nikolić Mariju nije mogao obezbijediti na glavnom pretresu, i saslušati na navedene okolnosti, kako je to bilo naloženo Ovom sudu od strane Višeg suda u Podgorici Rješenjem Kž.br. 184/14 od 04.03.2014 godine, sa razloga jer je ista odselila sa jedine prijavljene adrese nadležnim organima, takodje je napustila i svoje radno mjesto, bez naznake zasnivanja drugog radnog odnosa, što je Ovom sudu onemogućilo potpuno utvrdjenje svih pravno relevantnih činjenica koje bi dovele do nedvosmislenog činjeničnog zaključka u predmetnoj krivično - pravnoj stvari. Dakle, ni jednim dokazom provedenim u ovom postupku, nije utvrdjeno da je okrivljeni znao da na predmetnoj dokumentaciji koju je predao svom sestriću R.F., na administrativnoj zabrani i izjavi za žiranta "E.... banke" AD Podgorica, je unijet neistinit podatak da su isti svojeručno potpisani od strane M.C., ovo posebno pri činjenici što je i sam M.C. posvjedočio da je on dobrovoljno pristao da bude žirant okrivljenom, dao mu u tu svrhu ličnu kartu. Svjedočki iskaz M.C., pri činjenici da je isti direktno pogodjen činjenicom da okrivljeni nije uredno isplaćivao navedeni kredit, za koji mu je M. žirirao, sa kojih razloga je i protiv M.C. "E.... banka" pokrenula kao žiranta sudski postupak naplate, Ovaj sud nije mogao cijeniti objektivnim, i isključivo na njemu temeljiti svoj činjenični zaključak, posebno što je iskaz ovog svjedoka ostao nepotkrijepljen ostalim dokaznim argumentima provedenim tokom postupka. Cijenio je Sud i svjedočke iskaze R.F. i M.D., i našao da ovi iskazi nijesu od značaja za činjenično utvrdjenje u predmetnoj krivično - pravnoj stvari, jer su oba ova svjedoka kazivala o okolnostima koje se odnose na predaju već potpisanih dokumenata i po takvim dokumentima odobravanju predmetnog kredita i podizanju novca, i ni jedan od njih nije svjedočio o predmetu ove krivično - pravne stvari, odnosno o tome ko je, kada i na koji način potpisao spornu administrativnu zabranu i izjavu za žiranta.

Prema ocjeni Ovog suda, sve činjenice koje idu na teret okrivljenom u krivičnom postupku moraju biti sa potpunom izvjesnošću utvrđene, odnosno dokazane, a ako se to ne utvrdi, te ako postoji samo sumnja u njihovo postojanje, uzeće se da te činjenice ne postoje, dok sa druge strane, činjenice koje idu u korist okrivljenom, a pojavi se sumnja da bi mogle postojati, i ta sumnja se sa izvjesnošću dokazima ne isključi, treba uzeti da takva činjenica postoji. Dakle, u predmetnom postupku, a u odnosu na postojanje krivice okrivljenog R., proistekla je dvojbenost u pogledu egzistencije pravnorelevantne činjenice koja se odnosi na njegovu krivicu, pa po mišljenju Suda nema dovoljnog stepena uvjerenja o postojanju iste. Svakako, za Ovaj sud nije dovoljno to što je okrivljeni izjašnjavajući se u prethodnom postupku, i na glavnom pretresu negirao izvršenje krivičnog djela stavljenog mu na teret, već to što je iz rezultata cjelokupnog dokaznog postupka, prvenstveno nalaza i mišljenja vještaka grafološke struke proistekla mogućnost da, osim M.C., o čijem se spornom potpisu i radi, isti nijesu na administrativnoj zabrani i izjavi za žiranta potpisali ni okrivljeni R.Z., kao ni svjedoci R.F. i M.D., tako da je Ovaj sud takvim tumačenjem na dosljedan način prvenstveno primijenio univerzalni pravni princip “in dubio pro reo”, sadržan u članu 3.st.3 Zakonika o krivičnom postupku, a potom primjenom člana 373 st.1 tač.2 Zakonika o krivičnom postupku okrivljenog R.Z. oslobodio od optužbe.

Troškovi krivičnog postupka primjenom člana 230 Zakonika o krivičnom postupku padaju na teret budžetskih sredstava Crne Gore.

Na osnovu izloženog, a u smislu čl. 373 st. 1 tač. 2 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 10.07.2015 godine
ZAPISNIČAR, SUDIJA,
Valentina Vukašinović, s.r. Larisa Mijušković-Stamatović, s.r.

PRAVNA POUKA :

Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko Ovog suda.

ZTO: Valentina Vukašinović