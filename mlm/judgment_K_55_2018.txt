U IME CRNE GORE
K.br. 55/18
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog B. M., koga brani M. M., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 27/18 od 10.05.2018. godine, koju je na ročištu povodom odlučivanja o sporazumu o priznanju krivice zastupao Grujo Radonjić - državni tužitlac u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 26.06.2018. godine, donio je
P R E S U D U
Optuženi:

B. M., JMG ..., od oca N. i majke G., rođene U., rođen .... godine u P..., sa prebivalištem u T..., C... bb, neoženjen, završio osnovnu školu, nezaposlen, srednjeg imovnog stanja, neosuđivan, u pritvoru od 18.02.2018. godine od 14,40 časova,
KRIV JE
Zato što je:

I Dana 15.02.2018. godine, oko 09,00 časova, u P..., mjesto C..., u kući u kojoj živi, neovlašćeno radi dalje prodaje držao opojnu drogu - marihuanu, supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 56/12 od 09.11.2012. godine), na način što je prethodno zajedno sa dva NN lica utovario u vozilo marke "P... k..." reg. oznaka PG ..., dva jutana džaka i jednu braon papirnu vreću u kojima se nalazila opojna doga marihuana, a zatim odvezao vozilo u dvorište svoje kuće i ove džakove unio u podrum, da bi ga u tom trenutku ovlašćeni službenici Uprave policije, koji su posmatrali cjelokupni događaj, lišili slobode i pronašli i oduzeli opojnu drogu marihuanu ukupne neto mase 19.613,52 grama, a koja droga je bila namijenjena daljoj neovlašćenoj prodaji, pri čemu je bio svjestan svog djela i htio je njegovo izvršenje,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore,
II Dana 15.02.2018. godine, oko 13,00 časova, u P... u mjestu C..., u kući u kojoj živi, suprotno članu 5 stav 1 i 2 i članu 12 Zakona o oružju, neovlašćeno, bez odobrenja nadležnog državnog organa za nabavku oružja, držao oružje iz kategorije B, pištolj marke "CZ M57", kalibra 7,62 mm, fabričkog broja C-164448 i osam komada municije za istu, kao i oružje iz kategorije A poluautomatsku pušku, serijskog broja 21027562, čijie držanje i nabavka je građanima zabranjena, pri čemu je bio svjestan svog djela i htio njegovo izvršenje
- čime je izvršio krivično djelo – nedozvoljeno držanje oružja i eksplozivnih materija iz čl. 403. st. 1 Krivičnog zakonika Crne Gore.

Pa mu sud primjenom citiranih zakonskih odredbi, te odredbi čl. 32, čl. 33, čl. 34. čl. 36, čl. 39, čl. 42, i čl. 48.s t. 1. Krivičnog zakonika Crne Gore, prethodno
UTVRĐUJE
- za krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, kaznu zatvora u trajanju od 1 (jedne) godine, kao glavnu kaznu i novčanu kaznu u iznosu od 5.000,00 eura, kao sporednu kaznu,
- za krivično djelo – nedozvoljeno držanje oružja i eksplozivnih materija iz čl. 403. st. 1. Krivičnog zakonika Crne Gore, kaznu zatovra u trajanju od 4 (četiri) mjeseca
Pa ga sud primijenom citiranih zakonskih odredbi, te odredbio čl. 48 st.2 tač.2 i 51. Krivičnog zakonika Crne Gore, te odredbi čl. 226, 229 i 374. Zakona o krivičnom postupku
O S U Đ U J E
Na jedinstvenu kaznu zatvora u trajanju od 1 (jedne) godine i 3 (tri) mjeseca, kao glavnu kaznu i novčanu kaznu u iznosu od 5.000,00€ ( tri hiljade eura), kao sporednu kaznu, koju novčanu kaznu je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice, na račun budžeta Crne Gore broj 832-7113-04, s tim što ako optuženi ne plati novčanu kaznu u određenom roku, sud će novćanu kaznu zamijeniti kaznom zatvora, tako što će za svakih započetih 25,00€ (dvadesetpet eura) novčane kazne odrediti jedan dan kazne zatvora, s tim da kazna zatvora ne može biti duža od 6 (šest) mjeseci, u koju kaznu mu se uračunava vrijeme provedeno u pritvoru počev od 18.02.2018. godine od 14,40 časova, pa nadalje.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMET
I. ODUZIMA SE opojna droga marihuana ukupne neto mase 19.613,52 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

II. ODUZIMA SE poluautomatska puška serijskog broja 21027562, pištolj marke "CZ - M57", kalibra 7,, fabričkog broja C-164448 i 8 (osam) komada pištolja municije istog kalibra, kao predmeta upotrebljenih za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice uplati iznos 100,00€ na ime paušala Višem tužilaštvu u Podgorici, a na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 27/18 od 10.05.2018. godine, optuženom B. M. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Dana 15.062018. godine, Više Državno tužilaštvo u Podgorici dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 26.06.2018.godine, sud je pročitao dokaze predložene optužnicom i to: iskaze svjedoka Ž. P., Š. D., L. S., M. D., K. G. i K. P., službenu zabilješku Uprave policije - Sektora granične policije, broj 50/18 od 18.02.2018. godine, Zapisnik o pretresanju stana i drugih prostorija Uprave policije CB Podgorica, Ku.br. 161/18 od 18.02.2018. godine i izvršio uvid u fotodokumentaciju Uprave policije - CB Podgorica broj 902/18 od 05.03.2018. godine, četiri potvrde o privremeno oduzetim predmetima Uprave policije, Ku.br. 161/18 od 18.02.2018. godine na ime B. M., Izvještaj o hemijskom vještačenju Forenzičkog centra Danilovgrad broj 902/18 od 05.03.2018. godine, Izvještaj o balističkom vještačenju Forenzičkog centra Danilovgrad broj 901-1/18 od 01.03.2018. godine i izvod iz kaznene evidencije Ministarstva pravde Crne Gore broj 05/2-72-6613/18 od 14.06.2018. godine na ime optuženog B. M..

Iz sadržine pročitanih dokaza, na koje optuženi i njegov branilac nije imalo primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda jedinstvena kazna zatvora u trajanju od 1 (jedne) godine i 3 (tri) mjeseca i novčana kazna u iznosu od 5.000,00€ (pet hiljada eura), srazmjerna stepenu krivice optuženog i težini počinjenih krivičnih djela, te da će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanje predmeta, pa je od optuženog oduzeta opojna droga marihuane ukupne neto mase 19.613,52 grama, a koja droga se ima uništiti po pravosnažnosti presude donijete na osnovu sporazuma o priznanju krivice, kao i poluautomatska puška, serijskog broja 21027562, pištolj marke "CZ -M57", kalibra 7,, fabričkog broja C-164448 i 8 (osam) komada pištoljske municije istog kalibra, za koje predmete zakon predviđa obavezno oduzimanje, a u skladu i sa pomenutim sporazumom o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, paušala u iznosu od 100,00 eura, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, u roku od 15 dana po pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 26.06.2018.godine
S U D I J A
Predrag Tabaš
DN-a, po primjerak:

- VDT Podgorica,
- ZIKS - Spuž
-Optuženom,
- Braniocu optuženog,
- A/A.