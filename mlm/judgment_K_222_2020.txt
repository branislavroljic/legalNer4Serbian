K br. 222/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraja, u krivičnom postupku protiv okrivljenog A. N., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice Kt. br. 451/20 od 28.04.2020. godine, zaključenog između državne tužiteljke J. P., okrivljenog A. N. i njegove braniteljke adv. S. V., dana 28.04.2020. godine donio je
P R E S U D U
Okrivljeni: A. N., JMB ..., od oca R. i majke D., rođene R., rođen .... godine u Ba, sa prebivalištem u Pg - ul. B. br. .., državljanin Crne Gore, razumije crnogorski jezik, koji je i njegov jezik, poljoprivrednik, neoženjen, otac troje djece, pismen, završio srednju školu, lošeg imovnog stanja, osuđivan presudama Osnovnog suda u Podgorici K. br. 280/93 od 29.11.1993. godine zbog krivičnog djela prikrivanje iz čl. 172 st. 2 u vezi st. 1 KZ RCG (uslovna osuda), K. br. 7/89 od 07.10.1990. godine zbog krivičnog djela ugrožavanje opasnim oruđem pri tuči i svađi iz čl. 48 KZ SRCG (uslovna osuda), K. br. 50/89 od 08.11.1991. godine zbog krivičnog djela laka tjelesna povreda iz čl. 46 st. 2 u vezi st. 1 KZ SRCG (2 mjeseca zatvora), K. br. 17082/96 od 20.03.2001. godine zbog krivičnog djela bludne radnje iz čl. 92 u vezi čl. 86 st. 1 KZ RCG (8 mjeseci zatvora), K. br. 5378/02 od 23.06.2004. godine zbog krivičnog djela nasilničko ponašanje iz čl. 195 st. 1 KZ RCG (uslovna osuda), K. br. 78/06 od 12.06.2008. godine zbog krivičnog djela teška tjelesna povreda iz čl. 151 st. 1 Krivičnog zakonika (uslovna osuda), K. br. 1169/10 od 07.07.2011. godine zbog krivičnog djela samovlašće iz čl. 384 st. 2 u vezi st. 1 Krivičnog zakonika (4 mjeseca zatvora), Osnovnog suda u Danilovgradu K. br. 32/13 od 17.02.2014. godine zbog krivičnog djela prikrivanje iz čl. 256 st. 2 u vezi st. 1 Krivičnog zakonika Crne Gore (uslovna osuda) i Osnovnog suda u Podgorici K. br. 144/18 od 03.10.2018. godine zbog krivičnog djela laka tjelesna povreda iz čl. 152 st. 2 u vezi st. 1 Krivičnog zakonika Crne Gore (6 mjeseci zatvora), protiv kojeg se ne vodi postupak za drugo krivično djelo, u pritvoru po rješenju krivičnog vijeća Osnovnog suda u Podgorici Kv. br. 340/20 od 03.04.2020. godine koji se računa od 01.04.2020. godine u 19:20 časova.

Kriv je

Što je:

Dana 01. aprila 2020. godine, u 19,05 časova u Pg, u Bulevaru P. Ć., svjestan svog djela čije izvršenje je htio i znajući da je njegovo djelo zabranjeno, postupao suprotno članu 1 stav 1 tačka 1 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa br. 8-501/20-129/424 od 30.03.2020. godine ("Sl. list Crne Gore", broj 26/2020 od 30. marta 2020. godine), na način što se poslije 19,00 časova nalazio van objekta za stanovanje i kretao navednim bulevarom upravljajući vozilom marke "Opel combo" registarskih oznaka CT .. ..., čime je postupio suprotno naredbi Ministarstva zdravlja kojom je ustanovljena zabrana izlaska iz objekta za stanovanje građanima, ponedeljkom do petka u vremenu od 19,00 časova do 05,00 časova narednog dana, u čemu je istog dana otkriven od strane službenika Uprave policije Centra bezbjednosti Podgorica,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa sud okrivljenog zbog navedenog krivičnog djela, primjenom čl. 4 st. 2, čl. 32 čl. 36, čl. 42 st. 1 i čl. 51 st. 1 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 30 (trideset) dana, u koju kaznu se okrivljenom uračunava vrijeme provedeno u pritvoru od 01.04.2020. godine u 19:20 časova, pa nadalje.

Obavezuje se okrivljeni da na ime troškova krivičnog postupka plati iznos od 30,00 €, a sve u roku od 15 dana po pravosnažnosti presude, pod prijetnjom izvršenja, kao i da plati troškove koji se odnose na ime nagrade braniteljki postavljenoj po službenoj dužnosti, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

O b r a z l o ž e nj e
Okrivljenom A. N. je optužnim predlogom Osnovnog državnog tužilaštva Podgorica Kt. br. 451/20 od 03.04.2020. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 23.04.2020. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni A. N. u vrijeme, mjesto i na način opisan u izreci ove presude učinio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o licu koje je lošeg imovnog stanja, njegovu porodičnost, odnosno činenicu da je otac troje djece, od kojih je jedno maloljetno, da se bavi poljoprivredom i od toga izdržava porodicu i stare i bolesne roditelje, odnos prema izvršenom krivičnom djelu i s tim u vezi njegovo priznanje koje je doprinijelo bržem i efikasnijem okončanju krivičnog postupka i izraženo kajanje, dok je kao otežavajuća okolnost cijenjen njegov raniji život, odnosno osuđivanost presudama navedenim u izreci.

Shodno čl. 51 st. 1 Krivičnog zakonika Crne Gore okrivljenom će se u kaznu zatvora uračunati vrijeme provedeno u pritvoru na način kako je to predstavljeno u izreci presude.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 30,00 €, koji se odnosi na ime paušala kao dijela troškova krivičnog postupka, a koji iznos je određen prema trajanju i složenosti postupka i imovnom stanju okrivljenog. Takođe, okrivljeni je obavezan da nadoknadi i troškove koji se odnose na ime nagrade braniteljki koja je postavljena po službenoj dužnosti, a o visini tih troškova će sud odlučiti posebnim rješenjem, shodno čl. 227 st. 2 Zakonika o krivičnom postupku.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 28.04.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja