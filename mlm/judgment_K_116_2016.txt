K.br. 116/16
U IME CRNE GORE
OSNOVNI SUD U NIKŠIĆU, kao prvostepeni krivični, sudija Kovačević Vesna, uz sudjelovanje Nikolić Rade, kao zapisničara, u krivičnom predmetu protiv okrivljenog J.. R.., zbog krivičnog djela ubijanje i mučenje životinja i razaranje njihovog staništa iz čl. 309 st.1. KZCG, po optužnom predlogu ODT-a u Nikšiću Kt.br.4/16 od 14.04.2016.godine, nakon završenog glavnog i javnog pretresa, dana 09.11.2016.godine, u prisustvu državnog tužioca Sinđić Vanje, okrivljenog J..R.. i njegovog branioca S..D.., advokata, iz Nikšića, istog dana donio je a dana 12.11.2016.godine i javno objavio

P R E S U D U
Okrivljeni J..R.., JMBG .., od oca M.. i majke D.., rođene O.., rođen ... godine u Foči, sa prebivalištem u Nikšiću, ul. T..br. 3/16, državljanin Crne Gore, razveden, otac troje djece, nezaposlen, završio srednju školu, lošeg imovnog stanja, ranije neosuđivan,
Na osnovu čl. 373 st. 1 tač. 2 Zakonika o krivičnom postupku
OSLOBAĐA SE OD OPTUŽBE
Da je:

Dana 11.12.2015.godine, u Nikšiću u ul. Trebješkoj, iako je bio svjestan svog djela čije je izvšenje htio, suprotno odredbama čl.30 st.1 i st. 3 tač.5 Zakona o zaštiti dobrobiti životinja kojom je propisano da se prevoz životinja mora obaviti na način kojim se neće kod životinja prouzrokovati bol, povreda, nepotrebna patnja ili smrt, mučio domaću životinu - psa rase rotfajler, na način što je istog povodcem zavezao i to za zadnji dio putničkog motornog vozila marke "Golf", reg. br. NK AJ 762, kojim je prisilno gonio privezanog psa krećući se navedenom ulicom,
čime bi izvršio krivično djelo ubijanje u mučenje životinje i razaranje njihovog staništa iz čl.309 stav 1 Krivičnog zakonika Crne Gore
Troškovi krivičnog postupka u iznosu od 71,50 eura (sedamdesetjedan euro i pedest centi) padaju na teret budžetskih sredstava suda.

O b r a z l o ž e n j e
Optužnim predlogom ODT-a u Nikšiću Kt. br. 4/16 od 14. 04. 2016.godine, okrivljenom J.. R.. stavljeno je na teret izvršenje krivičnog djela ubijanje i mućenje životinja i razaranje njihovog staništa iz čl.309 st.1.KZCG, bliže predstavljeno u izreci presude, pa je Državni tužilac u Nikšiću, Sinđić Vanja, u završnoj riječi ostajući pri optužnom aktu, predložila sudu da okrivljenog oglasi krivim i kazni po zakonu.

Okrivljeni J.. R.. u svojoj odbrani nije priznao izvršenje krivičnog djela koje mu je stavljeno na teret i krivicu za isto. Naveo je da je 11.12.2015.godine u jutarnjim časovima pošao da nahrani psa, rotfajlera, zvanog "Konan" i da obavi druge poslove koji se odnose na održavanje boksa i njegove kućice, zbog čega je psa puštio da se igra po dvorištu, da bi kada je obavio ove poslove primjetio da istog nema u dvorištu, a da je kapiji bila otvorena. Naveo je da je uzeo povodac i krenuo da traži Konana u pravcu vojne pećine pod Trebjesom i da je istog tražio dva sata, nakon čega se vratio kući oko 10:00 časova. Okrivljeni dalje navodi da je nakon toga pošao vozilom »Golf« put romskog naselja koje je od njegove kuće udaljeno najviše 250 do 300 m, kada je u daljini ugledao čopor pasa i među njima svog psa Konana, koji je odmah po njegovoj naredbi došao do njega, pa mu je stavio povodac na okovratnik i poveo ga do vozila, otvorio prednja desna vrata i komandovao Konanu da uđe u vozilo. Okrivljeni je dalje naveo da se pas opirao i da nije htio da postupi po njegovoj naredbi, pa je pokušao da istog ugura u vozilo, za koje vrijeme je Konan cvilio i povlačio se unazad, jer nikada prije se nije vozio vozilom i da se iz tog razloga opirao. Istakao je da je cijelo vrijeme Konana držao na povodcu u dijelu bliže vratu, pokušavajući da ga tako ugura u vozilo, ali da u tome nije uspio, pa je povodac postavio na kuku od vozila , nakon čega je sjeo u vozilo i krenuo prvom brzinom za koje vrijeme je u retrovizorima pratio ponašanje Konana koji je na tom povodcu prikačen na kuku od vozila trčkarao za vozilom. Dalje je naveo da je mjesto na kom je Konanan zakačio povocem za kuku od vozila udaljeno od njegove kuće najviše 250m i da je kući stigao za 3-4 minuta, da je vozilom upravljao malom brzinom kako ne bi povrijedio psa, jer se radi o njihovom kućnom ljubimcu, a to ne bi učinio prema bilo kojoj drugoj životinji. Okrivljeni Jolović je dalje negirao da nije tačno da je psa vukao 2-3 km, niti je istog prisiljavao da trči vozilom, već je on samo trčkarao za vozilom kojim je upravljao malom brzinom- na ler i da se vozilo gotovo kotrljalo dionicom asfaltnog puta koji vodi od romskog naselja prema njegovoj kući.

U završnoj riječi okrivljeni J.. R.., lično i preko svog branioca S.. D.., advokata iz Nikšića, navodi da u toku postupka nije utvrđeno da je počinio krivično djelo stavljeno mu na teret, ističući da se radi o kućnom ljubimcu koji je više od 10 godina u vlasništvu okrivljenog, znatne fizičke konstitucije i građe kojeg kritičnom prilikom okrivljeni nije mogao na drugi način da vrati u dvorište, dok je nalazom i mišljenjem vještaka veterinarske struke utvrđeno da kritičnom prilikom nije bilo zlostavlajnja i mučenja i izazaivanja posledica za psa, pa je tražio od suda da okrivljenog oslobodi od optužbe, a u slučaju da sud eventualno utvrdi njegovu krivičnu odgovornost, smatra da bi se eventualnom uslovnom osudom postigla svrha njegovog izricanja
U dokaznom postupku sud je neposredno saslušao svjedoke N.. I., C.. M.. i J.. Z.., pročitao nalaz i mišljenje vještaka Kecojević Ilije od 15.07.2016. godine i istog neposredno saslušao na glavnom pretresu i izvršio uvid u fotografiju dostavljenu od strane NVO „Arka Montenegro“ i pročitao izvod iz kaznene evidencije Ke br.333/2016 dana 12.05.2016. godine Ministarstva pravde.

Analizirajući provedene dokaze pojedinačno i u njihovoj medjusobnoj povezanosti, dovedeći ih u vezu sa navodima optužbe i odbranom okrivljenog, Sud je našao da se na osnovu dokaza provedenih u predmetnom postupku ne može na nesumnjiv način utvrditi da je okrivljeni počino krivično djelo, koje mu je stavljeno na teret optužbom i istog oslobodio od optužbe sa sledećih razloga:

Svjedok N.. I.. je u svom iskazu naveo da je kritičnog dana bio u gradu sa drugom S.. M., kada je kod vojnih stanova primjetio da je na vozilu J.. R.., odnosno, njegove sestre Mire, vezan pas, koji je lagano trčkarao iza vozila, dok su se oni kretali iza njih na jedno 200 – 300 metara sve dok nijesu skrenuli u ulicu u koju živi Jolović. Naveo je da se Jolović kretao vozilom lagano, ali da ga nijesu pretekli, jer je bila gužva u saobraćaju, a na kolozozu puna linija.

Svjedok S.. M.. je u svom iskazu naveo da se konkretnog dana vraćao iz Ozrinića sa Nenezić Igorom, kada su kod vojnih zgrada sreli vozilo, kojim je upravljao J..R.., koji je vezao za kuku jednog psa, ali da isti nije bio ni na jedan način vučen, već je lagano trčkarao za vozilom, koje se kretalo malom brzinom, pa su pored njih mogli da idu pješke. Naveo je da su se oni kretali iza okrivljenog njihovim vozilom na 200-300 m, sve dok oni nijesu skrenuli prema kući. Istakao je da su se oni tom prilikom kretali malo brže, a kada su sreli okrivljenog J.. R.. usporili su i to toliko da se jedva kazaljka pomjerala na 10 km/h.

Svjedok J.. Z.. je u svom iskazu naveo da mu o konkretnom događaju nije ništa poznato, osim što, kao prvi komšija J..R.. zna da Jolović svog psa drži kao bebu i da se sledećeg dana, nakon što je objavljen snimak, Jolović igrao sa tim psom, da mu je prilazo, mazio ga i da je taj pas trčkarao kroz dvorište bez ikakvih povreda. Dalje je naveo da ovaj pas ima svoj kavez i da ga J.. R.. pušta po potrebi da se kreće po dvorištu, o kom psu se brinu i majka okrivljenog i djeca. Takođe je naveo da je ovo prvi put da je pas pobjegao iz dvorišta, a da mu se tog jutra Jolović žalio da mu je pas pobjegao i da ga ne može naći, te da je on pitao Jolovića je li išao u romsko naselje, jer tamo ima dosta pasa.

Uvidom u fotografiju dostavljenu od strane NVO „Arka Montenegro“ proizilazi da je pas vezan povocem za kuku od vozila i da se kreće saobraćajnom ulicom namijenjenom za kretanje motornih vozila, da je glava psa unormanom uzdignutom položaju i da se pas kreće normanim kasom.

Na osnovu nalaza i mišljenja vještaka za veterinu dr vet. medicine, Kecojević Nikole, od 15.07.2016. godine, sud je utvrdio da su rotfajleri cijenjeni psi koji se često drže kao ljubimci zbog svoje visoke intelegencije, neustrašivosti i velike povezanosti sa vlasnikom, da pas daje utisak mišićavog, snažnog i izdrživog psa, jakog vrata, ramena impresivne širine, a nabijenog mišićavog tijela, da je svjestan i da ima znanje i shvata naredbu vlasnika. Dalje je utvrđeno da je u datom trenutku pas imao intenciju kretanja za vlasnikom, odnosno vozilom u kojem je bio vlasnik s ozirom da se radi o psu sa gore navedenim karakteristikama, zbog čega je vještak mišljenja da u konkertnom slučaju nije bilo zlostavljanja i mučenja životinje koje bi izazvale posledice po istu.

Stalni sudski vještak veterinarske struke, dr vet. medicine Kecojević Nikola je na glavnom pretresu, pojašnjavajući svoj osnovni nalaz i mišljenje, naveo da ovakvo ponašanje na pse nije primjereno, ali da ovakav način postupanja prema psu nije izazvao bol i nepotrebnu patnju, jer je bila u pitanju kratka distanaca i nije prevazišlo fizčke mogućnosti životinje, obzirom da se okrivljeni kretao lagano, ali u slučaju da je isti vozio većom brzinom ili da je u pitanju bila veća distanaca to pas ne bi mogao da isprati. U konkretnom slučaju vještak je mišljenja da uopšte nije bilo povrede kod ove životinje, ali da je na ovakav način u odnosu na psa postupalo neko nepoznato lice, onda bi pas sigurno doživio stres, a u konkretnom slučaju, pošto ga je vlasnik vezao, kod psa nije bilo bola i patnje, pri tom je istakao da pas može da se kreće i do 70 km /h, a kada je u pitanju rotfajler njihov kas je do 20 km/h. Dalje je naveo da ovakvo kretanje psa ima rizik, s obzirom da se kretao u saobraćaju i da vlasnik vodi brigu o njegovom kućnom ljubimcu i o njegovoj sigurnosti, a ovakav način transporta psa nije uobičajan, ali nije ni zabranjen. Dalje je istakao da je svakodnevnica da se pas veže za biciklo i da na takav način dozvoljava da se pas kreće, a da je isti bio mučen i prinuđen pas ne bi krenuo za vozilom, već bi se isti vukao i ne bi se samostalno kretao, a na ovakav način je bio primoran da se kreće kao u i svakoj situaciji kada je vezan za povodac i kada ga vlasnik vodi za povodac.

Imajući u vidu odbranu okrivljenog J.. R.. koja je u saglasnosti sa iskazima svjedoka Nenezić Igora, S..M.. i J.. Z.., kojima je sud dao punu vjeru, te u konačnom i sa jasnim i na struci zasnovanim nalazom i mišljenjem vještaka veterinaske struke, Kecojević Nikolom, sud je našao da se ne može na nesumnjiv način utvrditi da je okrivljeni Jolović Radislav počinio krivično djelo ubijanje i mučenje životinja i razatranje njihovog staništa iz čl.309 st. 1 KZ CG, na način, vrijeme i mjesto kako je to bliže opisano izrekom presude.

Naime, okrivljeni J.. R.. na krajnje uvjerljiv način sudu daje objašnjenje da mu je kritičniom prilikom pas pobjegao iz dvorišta zbog čega je pošao da ga traži i nakon 2 sata istog pronašao u jedno romsko naselje, da je zatim stavio povodac oko vrata psu i poveo do vozila i otvorio prednja desna vrata kako bi ga naveo da uđe u vozilo, ali da se pas opirao i da je zatim pokušao da ga ugura u vozilo, pa kako istog nije uspio, postavi je povodac na kuku od vozila, nakon čega je sjeo u vozilo i krenuo prvom brzinom, a da je pas lagano trčkarao za vozilom najviše 250 m jer je do kuće stigao za 3-4 minuta, za koje vrijeme je pratio ponašanje psa i da je razlog zbog čega je vozio tako malom brzinom upravo da ne bi povrijedio psa, pa je ovakvo objašnjenje okrivljenog J..R.. u bitnom istovjetno sa iskazima svjedoka S.. M..i N..I.. koji su kao očevici ovog događaja, s obzirom da su se kritičnom prilikom kretali vozilom iza okrivljenog J.. R.. jasno naveli da je pas okrivljenog Jolovića bio vezana za vozilo i da je lagano trčkaralo iza vozila koje se takodje kretalo lagano, a da su oni bili na udaljenosti od vozila okrivljenog oko 200-300 m, dok je svjedok Svrkota Marko dodao u svom iskazu da su se oni svojim vozilom prije nego što su uočili okrivljenog kretali malo brže i da su usporili kada su pristigli okrivljenog i nastavili da voze iza njega veoma malom brzinom.

U prilog navedenom je i nalaz i mišljenje, te pojašnjenja na glavnom pretresu vještaka veterinarske struke Kecojević Nikole, da je pas u datom trenutku imao intenciju kretanja za vlasnikom, odnosno, vozilom u kom se nalazio vlasnik - okrivljeni i da, imajući u vidu činjenicu da se radi o rotfajleru - psu koji je kućni ljubimac okrivljenog i njegovu veliku povezanost sa vlasnikom, u konkretnom slučaju nije bilo mučenja životine koje bi izazvale posledice po istu. Sud je posebno cijenio navode vještaka date na glavnom pretresu da ovakav načim postupanja prema psu nije izazavao bol ili nepotrebnu patnju, s obzirom na kratku distancu i brzinu kretanja vozila okrivljenog i fizičke mogućnosti životinje, te da je pas u konkretnom slučaju bio mučen ili prinuđen, isti ne bi krenuo za vozilom,već bi se vukao, a osim prednjeg i svakodnevna šetnja psa na povodac je na isti način prinudjavanje da se pas kreće i to u svakoj situaciji kada je vezan za povodac, pa u konačnom i činjenicu da uopšte nije bilo povrede kod ove životinje. Da nije došlo do povređivanja psa u konkretnom slučaju govore i tvrdnje svjedoka J.. Z.. koji je kao prvi komšija vidio da se sledećeg dana okrivljeni igrao sa psom, da ga je mazio, da je pas trčkarao kroz dvorište i da nije imao nikakvih povreda, te da se okrivljeni sa velikom pažnjom ponaša prema svom kućnom ljubimcu svih ovih godine.

Imajući u vidu gore utvrđeno činjenično stanje, sud je mišljenja da okrivljeni u konkretnom slučaju nije mučio svoju životinju obzirom da je pas okrivljenog takve rase da je vezan za svog vlasnika kojeg prati cijeneći pri tome da je trčkarao za vozilom vlasnika, zbog čega nije trpio patnju i bol, a ovo imajući u vidu kratku distancu kretanja koja nije prelazila fizičke mogućnosti životinje jer se okrivljeni kretao vozilom lagano, dok pas može da se kreće i do 70 km /h, a kada je u pitanju rotfajler njihov kas je do 20 km/h, kako to objašnjava vještak u svom nalazu. Prednje ima uporište u fotografiju dostavljenu od strane NVO „Arka Montenegro“ da je pas vezan povocem za kuku od vozila i da je glava psa u normanom uzdignutom položaju i da se kreće normanim kasom a da je isti bio mučen i prinuđen po mišljenju vještaka pas ne bi krenuo za vozilom, već bi se isti vukao što znači da se ne bi samostalno kretao, a da je na ovakav način bio primoran da se kreće kao u i svakoj situaciji kada ga vlasnik vodi za povodac u svakodnevnu šetnju.

Sud je mišljenja da je konkretnom slučaju izostala posledica krivičnog djela koje se okrivljenom stavlja na teret iz čl. 309 KZ, kojm je predviđeno da ovo djelo čini onaj ko kršeći propise, povrijedi ili muči životinju, dok mučenje predstavlja pričinjavanje nepotrebnih patnji životinji i to po intezitetu mora biti nanošenje velikih patnji dok nanošenje bola mora biti preduzeto bez racionalnog razloga i opravdanog cilja, pa kada se isto dovede u vezu sa gore navedenim i obrazloženim dokazima, u konkretnom slučaju nije dokazano mučenja životinje kao posledica koja čini obilježje krivičnog djela u pitanju.

Nadalje, sve i da je okrivljeni u konkretnom slučaju zaista postupao protivno odredbama čl.30 st.1 Zakona o zaštiti dobrobiti životinja kojom je propisano na koji način se vrši prevoz životinja i to da se prevoz životinja mora obaviti na način kojim se neće kod životinja prouzrokovati bol, povreda, nepotrebna patnja ili smrt, dok je st.3 tač.5 istog člana odredjeno da je zabranjen prevoz životinje prevoznim sredstvom koji ne ispunjava propisane uslove, sud je mišljenja a imajući u vidu i odredbe čl.51 st.2. istog zakona u kojem su predviđene kaznene odredbe za prekršaj koji učini fizičko lice iz čl. čl. 51 st.1 tač. 47 navedenog zakona u slučaju da obavlja prevoz životinja suprotno članu 30 ovog zakona, da bi se odgovornost okrivljenog Jolović Radislav shodno prednjoj odredbi trebala dokazivati u prekršajnom postupku.

Osim prednjeg po mišljenju suda sporno je da li se u konkretnom slučaju radilo o prevozu životinje protivno odredbama čl.30 st.1 i st.3 tač.5 Zakona o zaštiti dobrobiti životinja obzirom da se prevozom prema navedenom zakonu ( čl 3 tč. 22) smatra kretanje odnosno putovanje životinje od mjesta odlaska do mjesta destinacije uključujući utovar, istovar i smještaj dok su prevozna sredstva drumska i željeznička vozila, brodovi i avioni koja se koriste za prevoz životinja (čl.3 tač.23) jer u konkretnom slučaju životinja nije bila u prevoznom sredstvu ili je pak okrivljeni na prednji način vodio ili gonio životinju na putu koji je rezervisan za kretanje vozila a način na koji se životinje vode ili gone po putu regulisano je čl.83 i 84 Zakonom o bezbjednosti saobraćaja na putevim a postupanje suprotno navedenim odredbama takodje predstavlja prekršajnu odgovornost. U prilog prednjem je i činjenica da je zastupnik optužbe u činjeničnom opisu naveo da je okrivljeni mučio domaću životinu - psa rase rotfajler, na način što je istog povodcem zavezao i to za zadnji dio putničkog motornog vozila marke Golf reg. br. NK AJ 762 kojim je prisilno gonio privezanog psa krećući se navedenom ulicom, tako da je ostalo nejasno da li okrivljenog tereti što je nepropisno prevozio psa (a na koje zakonske odredbe se i pozvao u činjeničnom opisu da je okrivljeni preršio) ili da je okrivljeni gonio psa a što je navedeno u činjeničnom opisu a regulisano gore citiranim odredbama Zakona o bezbjednosti saobraćaja na putevima.

I u konačnom, sporan je i umišljaj okrivljenog jer postupajući na gore opisan način a predhodno cijeneći navode odbrane okrivljenog , te njegovo postupanje prema psu kojeg posjeduje više godina i o kojem se brine i čuva ga sa pažnjom dobrog vlasnika i domaćina a što je utvrdjeno tokom postupka, sud nema dokaza da je okrivljeni a vodeći psa na prednji način bio svjestan i htio da muči svog psa rase rotfajler,već samo da ga vrati kući obzirom je pobjegao iz dvorišta.

Na osnovu prednjeg, a obzirom da je Sud vezan optužbom ovlašćenog tužioca, u ovom postupku je trebalo da se dokaže da je okrivljeni, postupajući suprotno odredbama čl.30 st. 1 i st. 3 tač. 5 Zakona o zaštiti dobrobiti životinja kojom je preopisano da se prevoz životinja mora obaviti na način kojim se neće kod životinja prouzrokovati bol, povreda, nepotrebna patnja ili smrt, mučio domaću životinu - psa rase rotfajler, na način što je istog povodcem zavezao i to za zadnji dio putničkog motornog vozila marke Golf reg. br. NK AJ 762 kojim je prisilno gonio privezanog psa krećući se navedenom ulicom, čime bi izvršio krivično djelo ubijanje i mučenje životinja i razaranje njihovog staništa iz čl. 309 st. 1 KZ, a što po mišljenju suda nije na nesumnjiv način dokazano obzirom na gore opisane razloge pa cijeneći prednje i odredbu člana 3 stav 3 ZKP-a, kojom je propisano da sumnju o postojanju činjenice koja čini obilježje krivičnog djela ili od koje zavisi primjena neke odredbe krivičnog zakonodavstva, sud rješava na način koji je povoljniji za okrvljenog, sud je okrivljenog na osnovu člana 373 st. 1 tač. 2 Zakonika o krivičnom postupku, oslobodio od optužbe, smatrajući da ista nije dokazana.

Troškovi krivičnog postupka u ukupnom iznosu od 71,50 eura za vještačenje po vještaku veterinarske struke dr Kecojević Nikoli, shodno čl. 230 ZKP-a, padaju na teret budžetskih sredstava ovog suda.

Sa svega izloženog, odlučeno je kao u izreci.

OSNOVNI SUD U NIKŠIĆU, dana 12.11.2016.godine

.

ZAPISNIČAR S U D I J A
Nikolić Rada, s.r. Kovačević Vesna, s.r.

Za tačnost otpravka tvrdi i ovjerava
Službenik suda
PRAVANA POUKA:Protiv ove odluke nezadovoljna stranka ima
pravo žalbe u roku od 8 dana od dana prijema
iste preko ovog suda Višem sudu Podgorica.