U IME CRNE GORE
K.br. 126/2018
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog D. F., koga po službenoj dužnosti brani L. S., advokati iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br.173/18 od 23.10.2018. godine, koju je na ročištu povodom odlučivanja o sporazumu o priznanju krivice zastupala Begović - Tatjana državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 25.04.2019. godine, donio je
P R E S U D U
Optuženi:

D. F., zv. "F.", JMB ..., od oca M. i majke T., rođene I., rođen .... godine u P..., sa prebivalištem u P... - K... G..., državljanin Crne Gore, završio Osnovnu školu, bez zanimanja, nezaposlen, povremeno radi kao fizički radnik - nadničar, neoženjen, bez djece, srednjeg imovnog stanja, neosuđivan
KRIV JE
Zato što je:

Od neutvrđenog dana u maju mejsecu 2018. godine, pa do 22.09.2018.godine u Podgorici, u naselju Kakaricka Gora, na porodičnom imanju, neovlašćeno proizveo opojnu drogu marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/18 od 26.06.2018. godine), iako je bio svjestan da postupa neovlašćeno i protivpravno, pa je to i htio, na način što je pored stare i napuštene štale, iza kamenog zida, u dvije saksije i jednu plastičnu kantu zasadio tri sjemenke marihuane, kojej e zalivao i tako uzgajao biljku cannabis sativa, koja biljka se razvila u tri stabljike, koju drogu, ukupne mase 282,65 grama, su ovlašćeni službenici Uprave policije - Grupe za suzbijanje droge dana 22.09.2018. godine, pronašli i oduzeli
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 34, 36, 39, 42, 45 i 46. st. 1 tač. 3., Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku
O S U Đ U J E
Na kaznu zatvora u trajanju od 6 (šest) mjeseci, kao glavnu kaznu i novčanu kaznu, kao sporednu kaznu, u iznosu od 1.500,00€ (hiljaduipetstotina eura), koju je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice, na račun Budžeta Crne Gore broj 832-7113-04, s tim što ako optuženi ne plati novčanu kaznu u određenom roku, sud će novćanu kaznu zamijeniti kaznom zatvora, tako što će za svakih započetih 25,00€ (dvadesetpet eura) novčane kazne odrediti jedan dan kazne zatvora, s tim da kazna zatvora ne može biti duža od 6 (šest) mjeseci.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJA PREDMETA
ODUZIMA SE opojna droga marihuana u ukupnoj količini od 282,65 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 173/18 od 23.10.2018. godine, optuženom D. F. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 23.04.2019. godine, Više Državno tužilaštvo dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 25.04.2019.godine, sud je pročitao dokaze predložene optužnicom i to: Služenu zabilješku Uprave policije - SGP - Regionalni centar granične policije OGB Tuzi br. 415/2018 od 22.09.2018. godine, izvršio uvid u fotodokumentaciju Uprave policije - Grupe za suzbijanje droga Podgorica br. 61-10-244-1966/2160 od 22.09.2018. godine, dvije potvrde Uprave policije- Grupe za suzbijanje droga Podgorica o privremeno oduzetim predmetima Ku.br. 745/2018 od 23.09.2018. godine na ime optuženog D. F., Izvještaj Forenzičkog centra Danilovgrad o hemijskom vještačenju br. 4204/18 od 11.10.2018. godine i izvršio uvid u fotodokumentaciju, pročitao Zapisnik Kt-Sp.br. 69/19, Zapisnik o pregovaranju Kt-Sp.br. 69/19 i Sporazum o priznanju krivice Kt-Sp.br. 69/19 svi od 22.04.2019. godine i izvod iz kaznene evidencije Ministarstva pravde Crne Gore na ime optuženog Dedivanović Frana broj 05/2-72-12804/18 od 22.11.2018. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci,kao glavna kazna i novčana kazna, kao sporedna kazna, u iznosu od 1.500,00€ (hilhjaduipetstotina eura), srazmjerna stepenu krivice optuženog i težini počinjenog krivičnog djela, a posebno kada se ima u vidu raniji život optuženog tj. neosuđivanost, priznanje izvršenja krivičnog djela i izraženo kajanje zbog izvršenja istog, koje okolnosti i po ocjeni suda predstavljaju naročito olakšavajuće okolnosti, koje opravdavaju ublažavanje kazne ispod zakonom propisanog minimuma za predmetno krivično djelo, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore
Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga: marihuana u u kupnoj količini od 282,65 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, i to na ime paušala iznos od 100,00€, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, sve u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 25.04.2019.godine
Zapisničar S U D I J A
Novčić Slobodanka Tabaš Predrag
DN-a, po primjerak:

- VDT Podgorica,
- Optuženom,
- Braniocu optuženog,
- A/A