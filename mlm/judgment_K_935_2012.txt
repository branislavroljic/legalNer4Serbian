K.br. 935/12
U IME CRNE GORE
OSNOVNI SUD U NIKŠIĆU kao prvostepeni krivični, sudija Vujačić Vukota, uz sudjelovanje Mirković Branke, kao zapisničara u krivičnom predmetu protiv okrivljenog N. B.a, zbog krivičnog djela samovlašće iz čl.384 st.1. KZ, po optužnom predlogu ODT-a u Nikšiću, Kt.br. 252/12 od 19.10.2012. godine, nakon dovršenog glavnog i javnog pretresa, dana 03.04.2013. godine, u prisustvu zastupnika ODT-a Nikšić, Ivanišević Ivane, okrivljenog N. B.a i punomoćnika Elektrodistribucije M istog dana donio je i javno objavio

P R E S U D U
Okrivljeni: N. B., od oca A i majke Milke rođ. B , rodjen xxxxx godine, u B – Š , sa prebivalištem u N , ul. xxxxx , državljanin CG, nezaposlen, završio srednju školu, gimnaziju, oženjen, srednjeg imovnog stanja, ranije neosudjivan.

-​ na osnovu čl.373 st.1. tačka 2. Zakonika o krivičnom postupku
OSLOBADJA SE OD OPTUŽBE
Da je:

Neutrđenog dana u drugoj polovini 2011. godine u Nikšiću u svojoj porodičnoj kući, koja se nalazi u ul. Školskoj br. 7/12 samovlasno pribavio pravo za koje smatra da mu pripada, na način što je svoj stambeni objekat priključio na elektrodistributivnu mrežu bez prethodno pribavljene saglasnosti za priključenje operatora distributivnog sistema,
- čime bi počinio krivično djelo samovlašće iz čl. 384 st.1. Krivičnog zakonika,
Nije bilo troškova krivičnog postupka koji bi padali na teret budžetskih sredstava ovog suda.

O b r a z l o ž e n j e
Optužnim predlogom ODT-a u Nikšiću, kt. Br. 252/12 od 19. 10. 2012. God. okrivljenom N. B.u je stavljeno na teret izvršenje kriv.djela koje je činjenično i pravno opisano izrekom presude, pa je zastupnik ODT-a Ivanišević Ivana konačno ostala pri optužnom aktu i predložila da sud okrivljenog oglasi krivim i osudi po zakonu.

Predstavnik oštećenog je istakao da u cjelosti podržava riječ zastupnika ODT-a i da se pridružuje krivičnom gonjenju protiv okrivljenog.

Okrivljeni N. B., nije priznao djelo ni krivicu za isto objašnjavajući da je 1990. godine u selu Kličevo na adresi- Školska 7/12 , napravio kuću sa dva stana, prizemlje i sprat I da je, čim je te stanove završio, instalirao na fasadi kuće tep ormar, a od ormara razveo kablove do brojila koja su trebala da mjere potrošnju el. energije u ta dva stana, zasebno za svaki stan.Tada se obratio ED da mu, u za to zakonom sprovedenom postupku, priključe ta dva brojila na niskonaponsku mrežu ED, i oni su to uradili. Istakao je da su oba brojila bila registrovana na njegovo ime I da je onda počeo da koristi stan na spratu, a onaj u prizemlju nije u prvo vrijeme koristio, pa je u tom stanu, na brojilu vezanom za taj stan, vodjen kao pasivni potrošač kod ED, a da je na gornjem spratu vodjen kao aktivni potrošač. Dalje navodi da je ubrzo taj stan u prizemlju izdao Mlinu Muharem Asović, pa se mlin uz njegovu saglasnost obratio Upravi ED da bi se na tom brojilu koje je bilo vezano za taj stan u prizemlju, koji je dao u zakup Mlinu, ustanovi plaćanje tzv. Industrijske struje i da računi za potrošenu struju preko tog brojila idu mlinu, i tako je ED to brojilo, za donji sprat, prevela na mlin Muharem Asović. Dalje je naveo da je do 1995. godine Mlin M. Asović držao taj stan pod zakup, uredno su plaćali struju potrošenu preko brojila vezanog za taj stan, a onda 1995. godine oni, iz Mlina su napustili taj poslovni prostor, odnosno stan i obavijestili su, ED da se isknjiže kao potrošači na tom brojilu. Ističe da, nakon toga on, B. nikome taj stan nije izdavao, niti je isti koristio , a da je pred kraj 2010. god, odlučio da taj stan stavi u funkciju, pa je otišao u ED da bi preveo ono brojilo ponovo na svoje ime, kako bi mu stizali računi za potrošenu elekt. energiju od momenta kada useli u taj stan, i kaže da je otišao u ED kod inženjera P.a, kazao mu o čemu se radi i šta želi, kada mu je inženjer P. rekao da nigdje u evidenciji nemaju ono njegovo brojilo za taj prvi sprat sprat i da je onda, on, B., pokazao inž. P.u izvještaj o izvršenom pregledu i priključenju tog brojila iz 1990. godine, na šta mu je inženjer P. kazao da taj dokument za njega ništa ne znači i da mora pribaviti novu dokumentaciju i nabaviti i postaviti umjesto onog starog, novo brojilo i to novo brojilo priključiti na mrežu, te je s toga predao svu dokumentaciju koju je tražio inženjer P., da mu je P. rekao da ta dokumentacija treba da ide na saglasnost u Podgoricu, a da je u medjuvremenu angažovao električara V., koji mu je umjesto onog starog brojila, koje je bilo priključeno na mrežu, stavio novo brojilo koje je, takođe, priključio na niskonaponsku mrežu, da je nakon toga, bio obaviješten od strane inženjera P. S.e da mu je stigla saglasnost iz Podgorice, i da je nakon toga P. S.a izašao kod njega na lice mjesta, pregledao ono novo brojilo, pregledao priključak, da je vidio je da je sve u redu sa tim brojilom, i da mu je tada rekao da je sve u redu i da samo treba da dodje neko još od radnika ED, po njegovom nalogu, da pregleda instalacije u kući, da vidi da li je sve u redu sa instalacijama. Ističe da mu nikakav problem, inženjer P. pravio nije što je on, B., to novo brojilo priključio na niskonaponsku mrežu, ali da kasnije više niko iz ED nije dolazio, a da se on uselio u taj stan, i tako trošio struju, koja potrošnja je registrovana uredno preko tog novog brojila, a da mu nikada račun za struju nije dolazio, niti je on ikada dobijao saglasnost za priključenje tog novog brojila od ED u pismenoj formi. Konačno su došli radnici ED kod njega, dana 20.12.2011. godine i konstatovali da je on, B., navodno priključen na niskonaponsku mrežu, bez odgovarajuće saglasnosti. Konačno, u završnoj riječi je naveo da smatra da je jedini čovjek u Crnoj Gori koji je dva puta platio priključak, da je za isto mjerno mjesto to uradio daleke 1990. godine i sada ponovo i da se vidi iz tog zapisnika, tj. izvještaja o izvršenom pregledu i priključenju koji je priložio u spise predmeta i koji je proveden kao dokaz i koji datira od 25.10.1990. . godine, da je to njegovo staro brojilo koje je, na pretresu predao sudu, priključeno uredno i po propisima i da je to brojilo bilo priključeno na mrežu, sve do ima par godina kada mu je umjesto toga, a po ovlašćenju odgovornih iz ED, to brojilo zamijenjeno novim od strane električara V.. .Na kraju je dodao da nije kriv i odgovoran jer, kaže da nikada nije svoj stambeni objekat priključio na elektrodistributivnu mrežu bez prethodno pribavljene saglasnosti, i molio je sud da ga oslobodi od odgovornosti.

U dokaznom postupku, na glavnom pretresu, sud je neposredno saslušao svjedoke P. S.u, P. A.a I V. R..a, pročitao zapisnik o kontroli mjernog mjesta br.0000556 od 20.12.2011.godine, na saglasan predlog stranaka pročitao iskaz svjedoka A. M.a dat kod ODT-a Nikšić, od dana 18. 09.2012. god., izvršio uvid u izvještaj o izvršenom pregledu i priključenju izdat od strane ED Nikšić pod br. 2497, dana 25.10.1990. godine i u kopiju elektroenergetske saglasnosti br,. 419/90, koja je izdata na ime N. B.a od strane ED pod br. 247 dana 23.10.1990. godine, izvršio pregled električnog brojila fabričkog broja 7969406, marke »Iskra«, koje je proizvedeno 1990.godine i pročitao izvod iz kaznene evidencije za okrivljenog broj 243/12-862/2 Uprave policije,PJ Nikšić, ispostava Šavnik od 07.12.2012.godine
Analizirajući provedene dokaze pojedinačno I u njihovoj medjusobnoj povezanosti dovedeći ih u vezu sa navodima optužbe I odbranom okrivljenog, Sud je našao da se na osnovu dokaza provedenih u predmetnom postupku ne može na nesumnjiv način utvrditi da je okrivljeni počino kriv.djelo koje mu je stavljeno na teret optužbom, pa je istog oslobodio od optužbe, a ovo sa sledećih razloga:

Saslušan u svojstvu svjedoka P. S.a je u svom iskazu u bitnom naveo da je zaposlen u ED, da je inženjer i da odavno radi u Službi za nove priključke i skoro redovno je u komisiji za nove priključke i da iz dokumentacije koju imaju u ED vidi da je, i u to je siguran, N. B. dolazio kod njega i vidi da je izlazio na lice mjesta kod N. B.a oko priključenja, oko davanja saglasnosti za priključenje B.ovog stana na niskonaponsku mrežu, i kaže da iz te dokumentacije vidi da je 08.11.2010. godine došao u ED N. Branilslav ili neko u njegovo ime, i da je podnio zahtjev za priključenje i svu potrebnu dokumentaciju i da zna da je ubrzo posle toga, kao ovlašćeni inženjer izašao na lice mjesta kod N. B.a. Dalje je naveo da je vidio iz dokumentacije da je on, S.a, te prilike dao uslove za priključenje, ali da ne može da se sjeti pojedinosti tih uslova , kao ni toga da li je, kad je izašao na lice mjesta, taj objekat okrivljenog već bio priključen na niskonaponsku mrežu i da li je postojalo za taj stan već postavljeno brojilo, da je nakon toga sva dokumentacija otišla u Podgoricu, na davanje saglasnosti i da je dana 18.11.2010. godin vraćena, da je u Podgorici potpisana saglasnost, tzv. elektroenergetska saglasnost u kojoj su precizirani uslovi pod kojima će N. B. moći da priključi svoj stan na niskonaponsku mrežu ED. Medju tim uslovima bio je i uslov da, N. B. plati odgovarajući naknadu za taj priključak. Medjutim, N. B. se nije pojavljivao od tada u ED, ni on, ni bilo ko u njegovo ime i nije tražio neposredno priključenje svog objekta na niskonaponsku mrežu. Dalje navodi da oni iz ED samoinicijativno ne vrše priključenja, a da u ovom konkretnom slučaju nijesu ni bili ispunjeni uslovi za priključenje, jer N. B. nije ni uplatio troškove priključenja, pa zato komisija za priključke nije ni izlazila na lice mjesta oko utvrdjivanja činjenice da li su ispunjeni oni uslovi iz elektroenergetske saglasnosti. Dalje je naveo da je moguće da je njemu N. B., kad je ono 2010. godine dolazio u ED kazao da mu je ranije taj objekat bio priključen na niskonaponsku mrežu, kao i da je moguće da mu je on te prilike i pokazao i izvještaj o izvršenom pregledu i priključenju iz 1990. godine, ali toga se ne sjeća, a da, pošto tog priključka nije bilo u evidenciji ED kad je B. podnio zahtjev u 11. mjesecu 2010. Godine, njemu,S.i, taj izvještaj o izvršenom pregledu i priključenju iz 1990. God. ništa nije značio i da je moguće i da je on te prilike rekao N. B.u da zamijeni staro brojilo koje se tamo nalazilo i koje je bilo priključeno 1990. godine, i koje je koristio mlin, dok je držao pod zakup taj objekat, ali zaista se toga ne sjeća. Takođe je naveo da je pok. Mrkić Rajko radio kod njih na priključcima ranije i da je, te poslove radio te,1990. godine.

Saslušani u svojstvu svjedoka P. Aleksandar i A. M. u bitnom, identično, navode da su kao ovlašćeni radnici ED Nikšić, dana 20.12.2011. godine kontrolisali brojilo vlasništvo N. B.a i da su te prilike utvrdili da je to brojilo priključeno na niskonaponsku mrežu ED, a da za to nema odgovarajuće saglasnosti-pribavljene saglasnosti za priključenje operatora distributivnog sistema, a da su to utvrdili jer N. B.a nema u evidenciji potrošača ED.

Saslušan u svojstvu svjedoka V. R.. je u svom iskazu, u bitnom naveo da je električar, da ima samostalnu radnju koja se bavi elektroinstalacijama i da ga je prije nekoliko godina, da nezna kad je to tačno bilo, pozvao N. B. da mu zamijeni na kući, u Kličevu ul. Školska br. 7/12, električno brojilo, da je B. bio kupio novo trofazno brojilo i on je, R.., onda skinuo postojeće brojilo koje se nalazilo na mjernom mjestu i koje je bilo priključeno na niskonaponsku mrežu, koje je dakle bilo, u to se uvjerio opreza radi, pod naponom i koje je bilo plombirano. Dalje je naveo da je odmah upozorio B.a da ne bi smio da dira plombu i da skida to brojilo sa table, a da mu je B. kazao da su mu iz ED rekli da slobodno može da to brojilo zamijeni, i rekao mu je da on za to odgovara, i da je onda on, R.., to brojilo skinuo sa table i na mjesto njega stavio novo brojilo i naravno isto je propisno priključio na napon, na one žice koje je iz starog brojila, prilikom skidanja izvukao.

Uvidom u zapisnik o kontroli mjernog mjesta br. br.0000556 od 20.12.2011.godine sud je utvrdio da je u istom navedeno od strane ovlašćenih radnika Elektrodistribucije, da je objekat N. B.a priključen na distributivni sistem bez prethodno pribavljene saglasnosti operatora distributivnog sistema F.C. Distribucije Nikšić.

Uvidom u izvještaj o izvršenom pregledu i priključenju izdat od strane ED Nikšić pod br. 2497, dana 25.10.1990. godine, sud konstatuje da potrošač N. B., posjeduje elektroenergetsku saglasnost broj 419 izdatu 23.10.1990.godine, a da je u rubrici podaci o mjernom mjestu, između ostalog naznačen fabrički broj reaktivnog brojila- 7969406 I god. proizvodnje istog-1990-a, a takođe iz tog izvještaja se vidi da su mjerni uređaju plombirani u prisustvu potošača plombama ED broj 5H, i da je isti potpisao predstavnik ED Mrkić Rajko.

Uvidom u kopiju elektroenergetske saglasnosti, koja je izdata na ime N. B.a od strane ED pod br. 2497 dana 23.10.1990. godine, sud je utvrdio da da je u pitanju elektroenergetska saglasnost broj 419/90 za priključenje objekta u Kličevu, Školska VII/12 na elektrodistributivnu mrežu sa instalisanom snagom20 kW i jednovremenom snagom od 6 kW, koja je potpisana od strane tehničara za priključke.

Uvidom , odnosno pregledom električnog brojila, koje je na zahtjev suda, predao sudu, okrivljeni N. B., sud je utvrdio da je u pitanju električno brojilo fabričkog broja 7969406, marke »Iskra«, proizvedeno 1990.godine.

Imajući u vidu gore citiranu odbranu okrivljenog gdje on jasno kaže da nikada nije bio priključio svoj stambeni objekat, te time i instalacije u svojoj kući na elektromrežu Elektrodistribucije, a bez saglasnosti za priključenje te iste Elektrodistribucije, gdje u bitnom navodi da je još 1990. godine u selu Kličevo, na adresi- Školska 7/12, njegov stambeni objekat koji se pominje u optužnom predlogu,od strane ED Nikšić, u za to zakonom sprovedenom postupku priključen na niskonaponsku mrežu ED, da taj objekat- stan, u početku nije koristio, te je za isti kod ED Nikšić, na brojilu vezanom za taj stan, vodjen kao pasivni potrošač, da je, kasnije taj stan izdao Mlinu« Muharem Asović«, pa su računi za potrošenu struju preko tog brojila, išli mlinu i tako je ED Nikšić to brojilo prevela na mlin Muharem Asović, da je do 1995. godine Mlin M. Asović držao taj stan pod zakup, da su uredno plaćali struju potrošenu preko brojila vezanog za taj stan, a da su onda 1995. godine napustili taj poslovni prostor, odnosno stan i obavijestili ED Nikšić da se isknjiže kao potrošači na tom brojilu, da nakon toga nikome taj stan nije izdavao, da isti nije koristio , a da je pred kraj 2010. god, odlučio da taj stan stavi u funkciju, da je s toga otišao u ED Nikšić da bi preveo ono brojilo ponovo na svoje ime, kako bi mu stizali računi za potrošenu elekt. energiju od momenta kada useli u taj stan, i gdje kaže, da je otišao u ED kod inženjera P.a, kazao mu o čemu se radi i šta želi, kada mu je inženjer P. rekao da nigdje u evidenciji nemaju ono njegovo brojilo za taj stan, i da je onda, on, B., pokazao inž. P.u izvještaj o izvršenom pregledu i priključenju tog brojila iz 1990. godine, na šta mu je inženjer P. kazao da taj dokument za njega ništa ne znači i da mora pribaviti novu dokumentaciju i nabaviti i postaviti umjesto onog starog, novo brojilo i to novo brojilo priključiti na mrežu, te da je s toga predao svu dokumentaciju koju je tražio inženjer P., angažovao električara V., koji mu je umjesto onog starog brojila, koje je bilo priključeno na mrežu, stavio novo brojilo koje je, takođe, priključio na niskonaponsku mrežu, da je nakon toga, bio obaviješten od strane inženjera P. S.e da mu je stigla saglasnost iz Podgorice, i da je nakon toga P. S.a izašao kod njega na lice mjesta, pregledao ono novo brojilo, pregledao priključak, i da se nakon toga on uselio u taj stan, i tako trošio struju, koja potrošnja je registrovana uredno preko tog novog brojila, i gdje nije sporio da su došli radnici ED kod njega, dana 20.12.2011. godine i konstatovali da je on, B., navodno priključen na niskonaponsku mrežu, bez odgovarajuće saglasnosti, i posebno naglašava, pozivajući se na. izvještaj o izvršenom pregledu i priključenju koji je priložio u spise predmeta i koji je proveden kao dokaz i koji datira od 25.10.1990. . godine, da je to njegovo staro brojilo koje je, na pretresu predao sudu, priključeno uredno i po propisima i da je to brojilo bilo priključeno na mrežu, sve do momenta, kada mu je umjesto njega, a po ovlašćenju odgovornih iz ED, zamijenjeno novim od strane električara V., a budući da je takva odbrana okrivljenog prevashodno u cjelosti potvrdjena konstatacijama izvještaja o izvršenom pregledu i priključenju koji je izdat od strane ED Nikšić pod br. 2497, dana 25.10.1990. godine, i elektroenergetske saglasnosti, koja je izdata na ime N. B.a od strane ED pod br. 2497 dana 23.10.1990. godine, sud je zaključio da nema dokaza da je Tomanović Branko počinio krivično djelo koje mu je gore citiranim optužnim predlogom stavljeno na teret. Naime,iz izvještaja o izvršenom pregledu i priključenju koji je izdat od strane ED Nikšić pod br. 2497, dana 25.10.1990. godine, i koji izvještaj,nije nevažno istaći, nije, na pretresu sporio ovlašćeni predstavnik Elektrodistribucije Nikšić, sud je nesumnjivo utvrdio da je potrošač N. B., koji posjeduje elektroenergetsku saglasnost broj 419 izdatu 23.10.1990.godine, tog dana priključen na mrežu, a da je u rubrici podaci o mjernom mjestu, između ostalog naznačen fabrički broj reaktivnog brojila- 7969406 I god. proizvodnje istog-1990-a, dok je iz kopije elektroenergetske saglasnosti, koja je izdata na ime N. B.a od strane ED pod br. 2497 dana 23.10.1990. godine, koju takođe nije sporio predstavnikED, sud je utvrdio da da je u pitanju elektroenergetska saglasnost broj 419/90 za priključenje objekta u Kličevu, Školska VII/12 na elektrodistributivnu mrežu, pa tako utvrđene činjenice, sud nalazi, podkrepljuju odbranu okrivljenog.

U prilog prednjeg rezonovanja suda da nema dokaza da je okrivljeni N B. počinio krivično djelo stavljeno mu na teret, je svakako i iskaz svjedoka V. R..a kom iskazu je sud dao punu vjeru, jer je V. R.., jasno i odredjeno naveo da ga je prije nekolike godine pozvao N. B. da mu zamijeni na kući, u Kličevu ul. Školska br. 7/12, električno brojilo, da je B. bio kupio novo trofazno brojilo i da je on onda skinuo postojeće brojilo koje se nalazilo na mjernom mjestu i koje je bilo priključeno na niskonaponsku mrežu, koje je dakle bilo, u to se uvjerio opreza radi, pod naponom i koje je bilo plombirano, i da je onda to brojilo skinuo sa table i na mjesto njega stavio novo brojilo i isto propisno priključio na napon, na one žice koje je iz starog brojila, prilikom skidanja izvukao.

Odbranu okrivljenog N.a pa time i prednje zaključke suda, potvrđuju i činjenice opažene pregledom brojila koje je sudu dostavio okrivljeni N., brojila koje je skinuto sa table i na njegovo mjesto stavljeno novo od strane električara V., kada je nesumnjivo utvrđeno da da je u pitanju električno brojilo fabričkog broja 7969406, marke »Iskra«, proizvedeno 1990.godine. A upravo taj fabrički broj je, između ostalog, naznačen u izvještaju o izvršenom pregledu i priključenju koji je izdat od strane ED Nikšić pod br. 2497, dana 25.10.1990. godine, na ima N. B.a, što nesumnjivo ukazuje da je to brojilo priključeno na mrežu u propisanom postupku još daleke 1990. God.a iz prihvaćene, kao uvjerljive i istinite izjave svjedoka V., proizilazi da je isto bilo, na tabli objekta okrivljenog, priključeno na mrežu ED, sve do postavljanja novog brojila,kada je, dakle, samo to staro zamijenjeno novim.

Dakle, shodno prednjem, shodno nesumnjivo, po shvatanju suda, utvrđenom činjeničnom stanju, se da nedvosmisleno zaključiti da je stambeni objekat okrivljenog N. B.a, koji se pominje u izreci ove presude, u za to propisanom postupku, priključen na elektro mrežu od strane odgovornih iz ED Nikšić, dana 25.10. 1990. God., a da je kasnije, po svoj prilici negdje pred kraj 2010. God, na tom objektu samo umjesto onog starog, nesumnjivo postavljenog brojila te daleke 1990.god., postavljeno novo brojilo, na istom onom priključku koji se pominje u Izvještaju o izvršenom pregledu i priključenju od 25.10.1990.god., pa je tako sud mišljenja da nema dokaza da je N. B. počinio krivično djelo koje mu je gore citiranim optužnim predlogom stavljeno na teret.

U prilog ovakvom zaključku suda su i navodi svjedoka P. S.e ovlašćenog inženjera Elektrodistribucije Nikšić u onom dijelu gdje on kaže, da je u novembru 2010. Godine, kao ovlašćeni inženjer ED Nikšić, izašao na lice mjesta kod N. B.a ali da se ne sjeća da li je, kad je izašao na lice mjesta, taj objekat okrivljenog koji se pominje u izreci ove presude, već bio priključen na niskonaponsku mrežu i da li je postojalo za taj stan već postavljeno brojilo, i navodi da je moguće da je njemu N. B., kad je ono 2010. godine dolazio u ED kazao da mu je ranije taj objekat bio priključen na niskonaponsku mrežu, kao i da je moguće da mu je on te prilike i pokazao i izvještaj o izvršenom pregledu i priključenju iz 1990. godine, ali da se toga ne sjeća, i da je moguće da je on te prilike rekao N. B.u da zamijeni staro brojilo koje se tamo nalazilo i koje je bilo priključeno 1990. godine, i koje je koristio mlin, dok je držao pod zakup taj objekat, novim,ali da se toga ne sjeća.

Na osnovu prednjeg Sud je okrivljenog N. B.a, dakle usled nedostatka sigurnih dokaza da je počinio kriv. djelo koje mu je stavljeno na teret, odnosno da je samovlasno pribavio pravo za koje smatra da mu pripada na način što je neutvrdjenog dana u drugoj polovini 2011.godine u Nikšiću u svojoj porodičnoj kući koja se nalazi u ulici Školskoj 7/12 samovlasno pribavio pravo za koje smatra da mu pripada, na način što je, svoj stambeni objekat priključio na elektrodistributivnu mrežu bez prethodno pribavljene saglasnosti za priključenje operatora distributivnog sistema i na prednji način izvršio krivično djelo samovlašće iz čl. 384.st.1 Krivičnog zakona, na osnovu čl.373 st.1. tačka 2.. Zakonika o krivičnom postupku, oslobodio od optužbe.

Konstatacije u zapisniku o kontroli mjernog mjesta od 20.12.2011.g. i iskaze svjedoka A. M.a i P. A.a sud je takodje cijenio, ali te konstatacije i navodi tih svjedoka, u kontekstu odbrane okrivljenog i ostalih provedenih dokaza kojima je sud dao punu vjeru i koje je prihvatio kao istitine, nijesu mogli uticati na drugačiju odluku suda od one u izreci ove. presude
S obzirom na navedene razloge i na odredbu člana 3, stav 3 ZKP-a kojom je propisano da sumnju o postojanju činjenice koja čini obilježje krivičnog djela ili od koje zavisi primjena neke odredbe krivičnog zakonodavstva sud rješava na način koji je povoljniji za okrvljenog, sud je okrivljenog na osnovu člana 373 st.1. tač. 2 ZKP-a oslobodio od optužbe smatrajući da ista nije dokazana.

Troškova krivičnog postupka nije bilo, a isti bi u slučaju da su postojali shodno čl.230 ZKP-a padali na teret budžetskih sredstava ovog suda.

Sa svega izloženog odlučeno je kao u izreci.

OSNOVNI SUD U NIKŠIĆU, dana 03.04.2013. godine.

Zapisničar S U D I J A
Mirković Branka,s.r. Vujačić Vukota,s.r.

Za tačnost otpravka tvrdi i ovjarava
službenik suda
PRAVNA POUKA: Protiv ove odluke nezadovoljna stranka ima pravo žalbe
u roku od 8 dana, od dana prijema iste preko ovog
suda Višem sudu u Podgorici
Primjerak rješenja dostaviti:

-​ ODT-u
-​ Okrivljenom
-​ U spise
POSTUPLJENO: 03.04.2013. God. S U D I J A