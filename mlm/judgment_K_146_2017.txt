K. br. 146/17
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće samostalnog referenta zapisničara Draginje Bošković, rješavajući po privatnoj krivičnoj tužbi privatnog tužioca E.a S.a iz B. P., od 24. 03. 2017. godine, podnijetoj protiv okrivljenog J.a H.a iz B. P., zbog krivičnog djela nasilničko ponašanje iz čl. 399 Krivičnog zakonika Crne Gore, u sticaju sa krivičnim djelom uništenje i oštećenje tuđe stvari iz čl. 253 Krivičnog zakonika Crne Gore, nakon održanog glavnog i javnog pretresa, u prisustvu privatnog tužioca E.a S.a i njegovog punomoćnika A.M.S., a u odsustvu okrivljenog J.a H.a, dana 15. 12. 2017. godine, donio je i objavio,

P R E S U D U
Okrivljeni J. H., JMBG ..., od oca I. i majke E., rođene B., rođen .. ... godine u Bijelom Polju, sa prebivalištem u mjestu L.a, opština Bijelo Polje, državljanin Crne Gore, sa završenom srednjom školom, neoženjen, lošeg imovnog stanja, osuđivan presudom Osnovnog suda u Bijelom Polju, K. br. 57/17 od 28. 06. 2017. godine, zbog krivičnog djela šumska krađa iz čl. 324 st.1 KZ CG na kaznu zatvora od 45 dna auslovno na 1 godinu i na novčanu kaznu u iznosu od 200,00€,
K R I V J E
Zato što je:

-Dana 17. 03. 2017. godine, oko 11:50 h, u mjestu Prestreke, opština Bijelo Polje, oštetio tuđu stvar putničko motorno vozilo marke “Volkswagen Passat”, registarskih oznaka PG – FE 125, vlasništvo oštećenog E.a S.a, na način što je na vozilu koje je vlasništvo oštećenog polomio zadnje vjetrobransko staklo, lijevi retrovizor i oštetio prednja lijeva vrata i zadnji branik sa desne strane, pri čemu je bio svjestan svog djela i htio njegovo izvršenje,
-čime je izvršio krivično djelo uništenje i oštećenje tuđe stvari iz čl. 254 Krivičnog zakonika Crne Gore,
-pa ga sud, primjenom citiranih zakonskih propisa, te čl. 2, 4, 5, 13, 15, 17, 32, 36 i 39 Krivičnog zakonika Crne Gore (KZ-a CG) i čl. 226, 229, 239 i 374 Zakonika o krivičnom postupku Crne Gore (ZKP-a CG),
O S U Đ U J E
Na novčanu kaznu u iznosu od 400,00€ (četiristotine eura), koju je dužan da plati ovom sudu u roku od 3 (tri) mjeseca po pravosnažnosti presude, uplatom na žiro račun Budžeta Crne Gore broj: 832-151-35, s tim što je dokaz o uplati dužan dostaviti krivičnoj pisarnici ovog suda.

Ako osuđeni ne plati novčanu kaznu u određenom roku, sud će novčanu kaznu zamijeniti kaznom zatvora tako što će za svakih započetih 25,00 eura novčane kazne odrediti jedan dan zatvora, a ako osuđeni plati samo dio novčane kazne, sud će ostatak kazne srazmjerno zamijeniti kaznom zatvora, pa ako osuđeni isplati ostatak novčane kazne izvršenje kazne zatvora će se obustaviti.

Okrivljeni se obavezuje da plati ovom sudu na ime paušala iznos od 30,00€, koji iznos će uplatiti na račun Budžeta Crne Gore, broj: 832-151-35, u roku od 15 dana, po pravosnažnosti presude, pod prijetnjom prinudnog izvršenja, s tim što je dokaz o uplati dužan dostaviti krivičnoj pisarnici ovog suda.

Okrivljeni se obavezuje da plati sudu ostale troškove krivičnog postupka, o kojima će sud odlučiti posebnim rješenjem.

Privatni tužilac E. S., za ostvarivanje imovinsko – pravnog zahtjeva, upućuje se na parnični postupak.

Naprotiv!
Okrivljeni J. H.,
-na osnovu čl. 373 st. 1 tačka 1 Zakonika o krivičnom postupku Crne Gore,
OSLOBAĐA SE OD OPTUŽBE
Kojom je predstavljeno da je:

-"Dana 17. 03. 2017. godine, oko 11:50h, kada je tužilac sa bratom J.om S.em i drugom S.Š., vozio PMV "Volkswagen Pasat", reg. br. PG-FE-125, koji se vodi na drugo lice, ali je u vlasništvu tužioca, te je krećući se uskim alfaltnim putem prema džamiji u Sutivanu, naišao na "Volkswagen Golf II" crvene boje, za čijim upravljačem je bio okrivljeni J. H.. Tužilac je svoje vozilo zaustavio, a H. je nakon što je došao do tužiočevog vozila zaustavio svoje PMV (u kojem je sjedjela njegova majka) i počeo je da psuje, dok je tužilac samo gestikulirao da je mogao da se skloni sa puta jer je prethodno prošao proširenje koje se nalazilo sa njegove strane puta. Tada je tužilac vratio svoje auto u rikverc i parkirao se na proširenje sa svoje strane kolovoza, kada je okrivljeni prišao svojim vozilom, otvorio prozor i obratio se neumjesnim riječima tužiocu: "Jebem ti majku u pičku, sve ću ti jebat, jebo ti pas mater, što se ne skloniš pičko", dok mu je tužilac samo govorio da se smiri. Tada je okrivljeni otvorio vrata svog PMV i počinje da vratima svog vozila udara u vrata tužiočevog PMV-a, kada je tužilac kako bi izbjegao dalji sukob pokrenuo svoje vozilo i pokušao da ode sa mjesta sukoba, kada je nakon 10 metara čuo lom i vidio kako mu je polomljeno zadnje vjetrobransko staklo. Tada je zaustavio svoje vozilo i izašao da vidi o čemu se radi i kakva je šteta na vozilu i vidio kako okrivljeni H. drži metalni krstasti ključ za odšrafljivanje točkova i njime maše i govori: "Pičko, jebaću ti majku" a koje riječi je izgovarao pred svojom majkom koja je pokušavala da ga smiri, koju je oslovljavao sa "kurvo". Dok su suvozači iz vozila tužioca pokušavali da umire okrivljenog, tužilac je primijetio kako nailazi A.Ć.svojim vozilom i koji je takođe vidio dio kritičnog događaja. Dok je tužilac pokušavao svojim mobilnim telefonom da nazove policiju okrivljeni H. mu je govorio: "Pičko, koga to zoveš", i dok je tužilac završio razgovor sa policijom vidio je okrvavljenu ruku okrivljenom H.u a na svom vozilu je vidio polomljen lijevi retrovizor i upaljena prednja i zadnja lijeva vrata na svom vozilu",
-čime bi izvršio krivično djelo nasilničko ponašanje iz čl. 399 Krivičnog zakonika Crne Gore,
-jer djelo za koje je optužen po zakonu nije krivično djelo.

Troškovi krivičnog postupka padaju na teret privatnog tužioca, a o istima će biti odlučeno posebnim rješenjem, shodno čl. 230 ZKP-a CG.

Radi ostvarivanja imovinsko – pravnog zahtjeva, privatni tužilac se upućuje na parnični postupak, shodno čl. 239 ZKP-a CG.

O b r a z l o ž e nj e
Optužnim aktom nazvanim od strane tužioca privatna tužba, tužioca E.a S.a, podnijetom preko punomoćnik A.M.S., od 24. 03. 2017. godine, okrivljenom J.u H.u je stavljeno na teret izvršenje krivičnih djela nasilničko ponašanje iz čl. 399 KZ CG u sticaju sa krivičnim djelom uništenje i oštećenje tuđe stvari iz čl. 253 KZ CG. Imajući u vidu da je optužnim aktom okrivljenom stavljeno na teret izvršenje krivičnog djela nasilničko ponašanje iz čl. 399 KZ-a CG, sud je predmetni optužni akt dostavio nadležnom državnom tužiocu, radi razmatranja mogućnosti preuzimanja krivičnog gonjenja, obzirom da se za ovo krivično djelo gonjenje preduzima po službenoj dužnosti. Državni tužilac je aktom Kt. br. 119/17 od 28. 04. 2017. godine, obavijestio sud kako je nakon razmatranja spisa predmeta ocijenio da u radnjama okrivljenog J.a H.a nema elemenata bića krivičnog djela nasilničko ponašanje iz čl. 399 KZ-a CG, niti kojeg drugog krivičnog djela koje se goni po službenoj dužnosti, pa je predmetni optužni akt, po ocjeni suda, optužni predlog oštećenog kao supsidijarnog tužioca.

Glavni pretres je održan i zaključen u prisustvu oštećenog kao tužioca E.a S.a i njegovog punomoćnika A.M.S., a u odsustvu uredno obaviještenog okrivljenog J.a H.a.

Oštećeni kao tužilac E. S. u završnoj riječi je izjavio da prihvata završnu riječ svog punomoćnika A.M.S., koji je u istoj naveo da su činjenično i pravno predmetna krivična djela dokazana svim izvedenim dokazima, a sve prednje imajući u vidu događaj i smisao odredbe krivičnog djela nasilničko ponašanje, a to je drsko i bezobzirno ponašanje koje u znatnoj mjeri odstupa od usvojenih normi pristojnog ponašanja, kao imajući u vidu i nasilničke postupke prema stvarima i imovini uopšte. Optuženi je polomio šoferšajbnu na automobilu oštećenog, oštetio mu retrovizor, a zatim uputio prema oštećenom psovke na neuobičajen način, čime je ostvario elemente bića krivičnog djela iz čl. 399 KZ CG, što je sve učinio sa umišljajem. Konačno je predložio sudu da okrivljenog oglasi krivim i osudi po zakonu.

Okrivljeni J. H. u svojoj odbrani negira izvršenje krivičnih djela za koja je optužen a u svojoj odbrani u bitnom je naveo da je kritičnog dana krenuo svojim vozilom marke “ Golf” da preveze svoje roditelje do grada. Kretao se lokalnim putem iz pravca L.a prema Bijelom Polju i tokom kretanja u mjestu Prestreke naišlo je vozilo iz suprotnog smjera. Obzirom da je put bio uzak da se mimoiđu, on je očekivao da će vozač iz suprotnog smjera zaustaviti svoje vozilo, odnosno da će se zaustaviti desno na proširenje kako bi on prošao pored, što isti nije učinio, već je stao na sredinu puta. Dalje je naveo kako je vidio vozača iz tog vozila kako grana rukama i nešto pokazuje, nakon čega su obojica otvorili prozore i tako je došlo do rasprave oko toga ko treba da pomjeri vozilo. On-okrivljeni je govorio licu iz suprotnog smjera da je on taj koji treba da pomjeri vozilo svega nekoliko metara, a da bi on morao da se vraća oko 50 metara. Tom prilikom privatni tužilac je insistirao da se on pomjeri nazad i tako je došlo do prepirke i svađe između njih dvojice. Dok su razgovarali, odnosno svađali se, vozila su bila zaustavljena tako što je prednji kraj vozila oštećenog bio otprilike do sredine njegovog- okrivljenog vozila, te da je bočno rastojanje od vozila bilo nekih pola metra. Nakon toga su obojica izašli iz vozila, i privatni tužilac mu je u jednom trenutku prišao, uhvatio ga u predjelu grudi i udario ga nogom u predjelu lijeve potkoljenice, nakon čega su iz njegovog vozila izašli njegovi roditelji, a prije toga iz vozila privatnog tužioca su izašla lica koja su bila sa njim u vozilu i svi skupa su spriječili da dođe do eventualnog fizičkog sukoba između njih dvojice. Naveo je i to da nijednog trenutka ničim nije udario u vozilo privatnog tužioca, niti da mu je nanio štetu.

Radi utvrđivanja odlučnih činjenica i krivice okrivljenog sud je u dokaznom postupku izveo dokaze: saslušao u svojstvu svjedoka privatnog tužioca E.a S.a, saslušao svjedoke I.a H.a, S.a Š., J.a S.a i A.a Ć.a, izvršio uvid u izvod iz registra kaznenih evidencija na ime okrivljenog, izvršio uvid u foto – tehničku dokumentaciju Uprave policije CB Bijelo Polje broj 240/17 -9465 od 28.11.2017.godine, pročitao račun broj 439/17 od 31. 03. 2017. godine i pročitao predračun od 08. 04. 2017. godine.

Sud je cijenio iskaz privatnog tužioca E.a S.a, koji je u svom iskazu u bitnom naveo da je kritičnog dana krenuo sa drugovima J.om S.em i S.om Š. na molitvu u džamiju u mjestu Sutivan. Krećući se lokalnim putem u mjestu Prestreke naišlo je iz suprotnog smjera jedno vozilo, pa je zaustavio svoje vozilo na jedno proširenje sa desne strane i to vozilo je prošlo. Uključio se ponovo na put i krenuo naprijed prema džamiji, kada je iz suprotnog smjera naišlo vozilo "Golf II" crvene boje. Smatra da je to vozilo u tom trenutku moglo da se skloni na proširenje sa desne strane, kako bi prošao, jer tada nije imao proširenje sa desne strane da se skloni. Međutim, vozač tog vozila, tj. okrivljeni, je zaustavio vozilo na sredini puta, što je i on učinio. Navodi da je on tada J.u iz vozila pokazivao rukom da može da se skloni na proširenje njemu sa desne strane, što on nije htio da učini. Obzirom da su krenuli na molitvu i da su kasnili, odlučio je da vrati vozilo unazad na proširenje, kako bi on mogao proći, što je i učinio. Zaustavio je vozilo na tom proširenju, a J. je, krećući se, došao do njegovog vozila i zaustavio se paralelno sa njim i otvorio prozor. On je otvorio prozor od svog vozila i tada mu se J. obratio kazavši: "Pičko jedna, što se nijesi skrajnuo, imao si proširenje, sve ti jebem", a psovao ga i drugim psovkama. Tada su im bila vozila na udaljenosti od najviše 50 cm. Kazao je J.u da nema potrebe da se svađaju, jer su krenuli u džamiju, međutim, on je i dalje njega psovao, a primijetio je da su njegovi roditelji pokušavali da ga smire. U jednom trenutku, J. je otvario vrata od svog vozila, koja zbog nedovoljnog odstojanja udaraju u njegovo vozilo, odnosno J. više puta vratima svog vozila udara u vrata njegovog vozila. Navodi da je on tada krenuo naprijed da izbjegnem dalji sukob i kada je prošao nekih 5-6-7 metara, čuo je kako je nešto puklo, odnosno vidio je da je polomljeno staklo na zadnjim vratima, tj. od škafa. Zaustavio je vozilo da vidi o čemu se radi i tada je vidio kako se J. vraća do svog vozila i iz škafa vadi "krstasti ključ" za odvijanje šarafa od točkova, i zatim prilazi noseći ovaj ključ, dok ga njegovi roditelji, odnosno majka, a i lica iz njegovog vozila, sprečavaju da njemu priđe. Međutim, on uspijeva da prođe pored njih i kada je došao do zadnjeg dijela njegovog vozila, ključem udara u zadnje staklo od škafa, odnosno petih vrata, koje je tom prilikom polomio. On se tada sklanio od njega i pozivao policiju, a on-okrivljeni je cijelo vrijeme psovao, prijetio i tome slično. U jednom trenutku vidio je da ključem, koji je držao u ruci, dok prolazi pored vozila, grebe po bočnoj lijevoj strani njegovog vozila, a zatim dok drži ključ u ruci, udara po lijevom retrovizoru i lomi ga. Dalje navodi, da je on tada već uspio da uspostavi kontakt sa službenikom policije i objasni mu kako mu J. lomi auto. Naveo je i to, da je u prvi mah, kada je začuo lom zadnjeg stakla, on gledao naprijed i zatim je zaustavio vozilo, izašli su vani iz vozila i tada je vidio da je zadnje staklo polomljeno i da je ruka okrivljenog J.a H.a krvava, iz čega je zaključio da je on pesnicom polomio staklo na njegovom vozilu.

Sud je cijenio iskaz svjedoka I.a H.a koji je tokom postupka izjavio da je kritičnog dana bio u vozilu kojim je upravljao njegov sin J., a sa njima u vozilu bila je i njegova supruga E.B.. Kretali su se iz pravca L.a prema gradu i kada su bili u mjestu Prestreke iz suprotnog smjera naišlo je vozilo i nijesu mogli da se razminu, pa su njegov sin i vozač iz suprotnog smjera zaustavili vozila na putu i jedan drugom su pokazivali kako bi trebalo da se sklone kako bi se mimoišli. Vozač iz suprotnog smjera je imao mogućnosti da se na oko dva metra unazad vrati kako bi se sklonio da oni prođu, što nije htio da učini, a oni su trebali da se vraćaju 20 i više metara kako bi se sklonili na proširenju. Vidio je da lica iz vozila zaustavljenog ispred njih nešto psuju, s tim što nije mogao da čuje šta, i u jednom trenutku vozač iz tog vozila i njegova dva saputnika su izašli iz vozila, a izašao je i njegov sin i tu je došlo do razmjene psovki i svađe, pa se i on umiješao kako bi razvađao i nije došlo do nikakve tuče. Navodi i to, da nije vidio da njegov sin bilo čime udara po vozilu sa kojim su se susreli na putu.

Sud je cijenio iskaz svjedoka S.a Š. koji je tokom postupka izjavio da je kritičnog dana bio u vozilu kojim je upravljao E. S. i njih dvojica zajedno sa J.om S.em krenuli su na molitvu u džamiju u mjestu Sutivan. Dolaskom u mjestu Prestreke naišlo je iz suprotnog smjera vozilo bijele boje i E. se sklonio pa su se mimoišli sa tim vozilom i kada su krenuli dalje naišlo je iz suprotnog smjera vozilo crvene boje, sa kojim se nijesu mogli mimoići. To vozilo se moglo zaustaviti na jednom proširenju prije susreta, međutim, nije to učinilo, pa su se oni, odnosno vozilo u kome su se nalazili i vozilo iz suprotnog smjera zaustavili jedno naspram drugog na putu. U tom trenutku vidio je da tim vozilom upravlja J. H. i on je pokazivao rukom da se sklone sa puta, kako bi on prošao. Poslije nekog vremena E. se sklonio kretanjem unazad na odgovarajućem proširenju, a J. je krenuo naprijed svojim vozilom i zaustavio se kada je bio paralelno sa njima, otvorio je prozor, a i E. je otvorio prozor od svog vozila i tada je J. počeo da se obraća E.u uvredljivo, psujući ga, a vidio je da je isti pokušavao da otvori vrata od svog vozila i tim vratima je udarao u vozilo E.ovo, jer su vozila bila veoma blizu jedno drugom. Više puta je udario vratima u vozilo S.a pokušavajući da izađe. Nakon ovoga, E. kreće vozilom i prolazi pored, uključuje se na put i nakon što je prešao nekih 5-10 metara, čuo je udar u zadnje staklo, koje se polomilo, jer su njega zasuli parčići stakla. Nakon ovoga iazašao je iz vozila i vidio da je J.u krvava ruka, koji se zatim vratio do svog vozila, iz koga je uzeo krstasti ključ. Svo vrijeme je psovao i tada mu je prišao, jer ga poznaje, pokušavajući da ga smiri. Nakon ovoga, J. je prišao E.ovom vozilu i vidio je da je isti polomio lijevi retrovizor. Nije bilo drugog fizičkog kontakta između J.a i E.a, a zatim je E. pozvao policiju i nakon nekog vremena policija je stigla na lice mjesta, a prije njihovog dolaska J. H. se udaljio sa lica mjesta.

Sud je cijenio iskaz svjedoka J.a S.a koji je tokom postupka izjavio da je bio kritičnog dana u vozilu kojim je upravljao E. S. i njih dvojica zajedno sa Š.a S.om su krenuli u džamiju. Prilikom kretanja u mjestu Prestreke sreli su se sa jednim vozilom, pa se E. skrajnuo i mimoišli su se sa tim vozilom. Nastavili su put i zatim je naišlo vozilo iz suprotnog smjera kojim je upravljao J. H.. E. je pokazivao J.u da zaustavi vozilo na proširenje njemu sa desne strane, međutim, J. to nije htio da učini, već je došao vozilom do njihovog vozila, tačno naspram njega. Vidio je da tada J. pokazuje rukom njima da se vrate i vidio je čitajući mu sa usana da nešto psuje. Nakon toga, E. se vratio vozilom unazad na proširenje, a J. je krenuo svojim vozilom i zaustavio ga tačno paralelno pored njihovog vozila i otvorio prozor. E. je otvorio prozor od svog vozila i čuo je kako J. psuje E.a i nakon nekog vremena E. je krenuo naprijed kada je J. otvarao vrata od svog vozila pokušavajući da izađe i na taj način je kontaktirao E.ovo vozilo. E. je krenuo naprijed i nakon što je prošao nekih 5 metara, čuo se udar u zadnje staklo E.ovog vozila, nakon čega je E. zaustavio vozilo i svi su izašli. Vidio je tada kako J. ide prema svom vozilu, iz koga uzima "krstasti klljuč" i kreće prema E.u S.u. U jednom trenutku čuo je da je polomljen lijevi retrovizor, ali ne zna da li ga je J. udario rukom ili tim ključem. Nije bilo kontakta između E.a i J.a, jer se E. odmah povukao i zvao policiju.

Sud je cijenio iskaz svjedoka A.a Ć.a koji je tokom postupka izjavio da je kritičnog dana krenuo na molitvu u džamiju u mjestu Sutivan. Upravljao je vozilom i u jednom trenutku vidio na putu zaustavljeni crveni "Golf", a ispred njega vidio je crni "Pasat" na kome je bilo polomljeno zadnje staklo. Zaustavio je svoje vozilo i izašao, kojom prilikom je vidio da je u pitanju neka "frka". Dva momka je vidio ispred "Pasata" na jedno oko 20 metara, a S. Š.a je tada držao rukama J.a H.a. Tada se i on uključio u smirivanje J.a, kao i roditelji J.ovi i J. je svo vrijeme psovao i prijetio. U jednom trenutku, kada je prolazio pored vozila "Pasat", nečim je slomio lijevi retrovizor, a nije vidio na koji način ga je slomio. Navodi da je on prišao J.u da ga smiri, jer ga i poznaje, međutim, nije uspio, kao ni njegovi roditelji, a čini mu se da je i njih psovao, skakao je u mjestu i nikad ga takvog nije vidio. On se zadržao na tvom mjestu sve dok J. sa svojim roditeljima nije napustio lice mjesta, a bio je tu i kad je došla patrola policije.

Uvidom u foto – tehničku dokumentaciju Uprave policije CB Bijelo Polje broj 240/17 - 9465 od 28.11.2017.godine, koja je sačinjena dana 17.03.2017.godine, a vezano za oštećenje PMV marke “Volkswagen” Pasat, registarskih oznaka PG - FE 125, vlasništvo E.a S.a, utvrđeno je da su na istom vozilu nastala oštećenja na zadnjem braniku, zadnjem vjetrobranskom staklu, lijevom retrovizoru, prednjim lijevim vratima i zadnjim lijevim vratima.

Uvidom u račun broj 439/17 od 31.03.2017.godine, izdat od strane “Favorit - Auto Centar” Bijelo Polje, a koji glasi na ime E.a S.a, utvrđeno je da je isti platio iznos od 310,00€, od čega 130,00€ za zadnju šoferšajbnu, 35,00€ za zamjenu šoferšajbne, 80,00€ za lijevi retrovizor, 20,00€ za farabanje retrovizora, 20,00€ na ime zamjene retrovizora i 25,00€ na ime zatamnjivanja zadnje šoferšajbne, dok iz predračuna, od 08. 04. 2017. godine, proizilazi da za radnje lakiranja komplet lijeve strane i poliranje vozila predračun iznosi 360,00 eura.

Iz izvoda iz registra kaznenih evidencija KE.359/2017 od 10. 11. 2017. godine, na ime okrivljenog, sud je utvrdio da je isti do sada osuđivan.

Cijeneći odbranu okrivljenog i dokaze pojedinačno i u međusobnoj vezi, a shodno čl. 370 Zakonika o krivičnom postupku CG, sud je utvrdio činjenično stanje i na osnovu istog zaključio da je okrivljeni izvršio krivično djelo uništenje i oštećenje tuđe stvari iz čl.253 Krivičnog zakonika Crne Gore, za koje je kriv.

Okrivljeni negira izvršenje krivičnog djela stavljenog mu na teret, navodeći da je kritičnom prilikom između njega i oštećenog kao tužioca bilo verbalnog sukoba, te da ovom prilikom nije ni na koji način oštetio vozilo kojim je kritičnom prilikom upravljao oštećeni. Ovakvu odbranu okrivljenog sud ne prihvata, cijeneći je smišljenom radi pokušaja izbjegavanja sopstvene odgovornosti. Naime, oštećeni E. S. u svom iskazu navodi kako je okrivljeni kritičnom prilikom vratima od svog vozila, udarao o bočnu stranu vozila oštećenog kao tužioca više puta. Zatim navodi kako je ovom prilikom na njegovom vozilu polomljeno staklo na škafu, te da je zatim ključem izgrebao vozilo po bočnoj lijevoj strani a zatim je polomio lijevi retrovizor. Opisano postupanje okrivljenog potvrdili su i svjedoci S. Š.a i J. S., a dijelom i svjedok A. Ć.. Osim toga, prisustvo oštećenja na vozilu oštećenog kao tužioca sadržano je i u foto-dokumentaciji sačinjenoj nakon kritičnog događaja od strane pripadnika UP CB u Bijelom Polju.

Dakle, ne prihvatajući odbranu okrivljenog, a iz prethodno analiziranih dokaza utvrđeno je da je okrivljeni kritičnom prilikom oštetio tuđu stvar putničko motorno vozilo marke “Volkswagen Passat”, registarskih oznaka PG – FE 125, vlasništvo oštećenog E.a S.a, na način što je polomio zadnje vjetrobransko staklo, lijevi retrovizor i oštetio prednja lijeva vrata i zadnji branik sa lijeve strane. Postupajući na opisani način okrivljeni je u svojim radnjama ostvario sva bitna obilježja bića krivičnog djela koje mu je optužbom stavljeno na teret. Okrivljeni je krivično djelo izvršio sa direktnim umišljajem, svjestan da će djelujući na karoseriju vozila, napraviti oštećenja na istom, što je i htio.

Odlučujući u pogledu vrste i visine krivične sankcije, sud je cijenio sve okolnosti iz čl.42 Krivičnog zakonika Crne Gore, pa je na strani okrivljenog od olakšavajućih okolnosti našao, da se radi o licu mlađe životne dobi, koji je nezaposlen, lošeg imovnog stanja, dok je od otežavajućih okolnosti sud cijenio njegovu raniju osuđivanost, pa ga je osudio na novčanu kaznu u iznosu od 400,00 eura, cijeneći da će se izrečenom kaznom postići svrha kažnjavanja.

Shodno čl.226 i 229 Zakonika o krivičnom postupku Crne Gore, odlučeno je da okrivljeni plati sudu na ime paušala, iznos od 30,00 €, imajući u vidu složenost i trajanje krivičnog postupka, te imovinske prilike okrivljenog, kao i da plati ostale troškove krivičnog postupka o kojima će biti odlučeno posebnim rješenje.

Radi ostvarivanja imovinsko – pravnog zahtjeva, sud je oštećenog E.a S.a, uputio na parnični postupak, shodno čl.239 ZKP-a CG.

Naprotiv,
Sud je okrivljenog J.a H.a oslobodio od optužbe da je izvršio krivično djelo nasilničko ponašanje, nalazeći da u opisanim radnjama nijesu sadržani elementi bića ovog krivičnog djela, obzirom da u predmetnom činjeničnom opisu a takođe ni u dokazima izvedenim tokom postupka, nije sadržano a nije ni moglo biti predstavljeno da je predmetno djelo izvršeno u grupi, ili da je ovom prilikom nekom nanijeta laka tjelesna povreda, odnosno da je došlo do teškog ponižavanja građana, što su posledice koje moraju biti opisane u činjeničnom opisu, a zatim i dokazane uz prethodno sadržane uslove za postojanje predmetnog krivičnog djela, pa po ocjeni ovog suda, djelo kako je opisano nije krivično djelo.

Sa navedenih razloga sud je okrivljenog za navedeno krivično djelo oslobodio od optužbe, shodno čl. 373 st. 1 tač. 1 Krivičnog zakonika Crne Gore.

Shodno čl. 230 ZKP-a CG, sud je odlučio da troškovi krivičnog postupka za oslobađajući dio presude padaju na teret budžeta.

Oštećeni E. S. za ostvarivanje imovinsko-pravnog zahtjeva, upućuje se na parnični postupak.

Sa iznijetog je odlučeno kao u izreci presude, shodno čl. 374 i 373 ZKP-a CG.

OSNOVNI SUD U BIJELOM POLJU

Dana 15. decembra 2017. godine
ZAPISNIČAR, S U D I J A
Draginja Bošković s.r.Ivan Adamović s.r.