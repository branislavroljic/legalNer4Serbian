K. br. 308/18
U IME CRNE GORE
OSNOVNI SUD U PODGORICI, po sutkinji Željki Jovović, uz učešće samostalne referentkinje Danijele Rajković kao zapisničarke, u krivičnom predmetu protiv okrivljenog J. Lj., zbog krivičnog djela teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore, po optužnici ODT Podgorica Kt. br. 101/18 od 11. 05. 2018. godine, nakon pravosnažnosti rješenja o usvajanju sporazuma o priznanju krivice, dana 19. 10. 2018. godine donio je

P R E S U D U
Okrivljeni:

J. Lj., JMB xxxxxxxxxxxxx, od oca M. i majke M., rođene S., rođen xx. xx. 19xx. godine u P., Republika Srbija, sa prebivalištem u P., državljanin Crne Gore, oženjen, bez djece, završio Fakultet likovnih umjetnosti, akademski vajar, srednjeg imovnog stanja, neosuđivan.

Kriv je

Što je:

Dana 25. 01. 2018. godine, oko 13:30 časova, u Podgorici, na magistralnom putu Podgorica - Danilovgrad, u blizini Komanskog mosta, u Podgorici, ne pridržavajući se saobraćajnih propisa iz čl. 182 st. 4 i čl. 29 st. 1 ZOBS-a na putevima, ugrozio javni saobraćaj i doveo u opasnost život i tijelo ljudi, na način što se pod dejstvom alkohola, u pijanom stanju, pri koncentraciji od 1,95 promila apsolutnog alkohola u krvi upavljajući putničkim vozilom marke "Toyota Yaris", registarskih oznaka PG DS xxx, desnom kolovoznom trakom u pravcu Podgorice, nije kretao desnom stranom kolovoza u smjeru kretanja, već je vozilom prešao u lijevu - suprotnu stranu kolovoza, kojom se, upravljajući vozilom marke "Citroen" registarskih oznaka NK CJ xxx kretao N. B., usljed čega je došlo do sudara navedenih vozila, kojom prilikom su saputnici u vozilu N. B. zadobili povrede i to: J. T. tešku tjelesnu povredu u vidu rane razderine u čeonom predjelu sa desne strane, potres mozga i prelom prednjih okrajaka III i IV rebra sa desne strane sa dislokacijom, R. P. laku tjelesnu povredu u vidu oguljotine u predjelu čela, oguljotine u predjelu korijena nosa, crni podliv mošnica, obostrano, više lijevo bez povrede testisa, F. J. laku tjelesnu povredu u vidu preloma nosnih kostiju bez dislokacije, oguljotine u srednjim trećinama obje potkoljenice i P. M. laku tjelesnu povredu u vidu oguljotine u čeonom predjelu obostranu i oguljotinu u predjelu lijeve potkoljenice, pri čemu je bio svjestan da upravljajući vozilom u pijanom stanju i ovakvom nepropisnom vožnjom može ugroziti javni saobraćaj i dovesti u opasnost život i tijelo ljudi, pa je na to pristao, dok je u odnosu na posljedicu - tešku tjelesnu povredu postupao sa svjesnim nehatom, jer je bio svjestan da njegovom radnjom takva posljedica može nastupiti, ali je olako držao da do toga neće doći,
- čime je izvršio krivično djelo teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore.

Pa mu sud primjenom čl. 4 st. 2, 13, 32, 42 51, 52, 53 i 54 Krivičnog zakonika Crne Gore, te čl. 226, 229, 239 i 374 Zakonika o krivičnom postupku, izriče
USLOVNU OSUDU

S tim, što mu utvrđuje kaznu zatvora u trajanju od 1 (jedne) godine i istovremeno određuje da se ista neće izvršiti, ako okrivljeni u roku od 3 (tri) godine po pravosnažnosti presude ne izvrši novo krivično djelo. Ukoliko dođe do opoziva uslovne osude u prethodno utvrđenu kaznu zatvora ima se uračunati vrijeme lišenja slobode od 25. 01. 2018. godine, od 22,30 časova do 26. 01. 2018. godine, u 11:00 časova.

Obavezuje se okrivljeni da plati na ime troškova krivičnog postupka iznos od 261,00 eura, u roku od 15 dana po pravosnažnosti presude, pod prijetnjom prinudnog izvršenja.

Oštećeni P. M., J. T., R. P. i F. J. se radi ostvarivanja imovinskopravnog zahtjeva upućuju na parnični postupak.

O b r a z l o ž e nj e
Osnovno državno tužilaštvo u Podgorici je optužnicom Kt. br. 101/18 od 11. 05. 2018. godine stavilo na teret okrivljenom J. Lj., izvršenje krivičnog djela teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore.

Nakon podnošenja optužnice sudu, državna tužiteljka u ODT-u, okrivljeni i njegov branilac su zaključili sporazum o priznanju krivice dana 25. 09. 2018. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog J. Lj. i da je okrivljeni u vrijeme, mjesto i na način opisan u izreci ove presude učinio krivično djelo teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore.

Odlučujući o kazni iz sporazuma o priznanju krivice zaključenog između stranaka, sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a sankcija odgovara svrsi izricanja krivičnih sankcija, imajući pritom u vidu okolnosti koje stoje na strani okrivljenog, a koje je cijenila državna tužiteljka prilikom pregovaranja o kazni, i to da je okrivljeni ranije neosuđivan, stav oštećenih koji se nisu pridružili krivičnom gonjenju, kao i izraženo kajanje za učinjeno krivično djelo, pa će se i po nalaženu ovog suda i sa prijetnjom izvršenja utvrđene kazne zatvora u trajanju od 1 (jedne) godine i vremenom provjeravanja u periodu od 3 (tri) godine, na okrivljenog u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika Crne Gore.

Shodno čl. 239 Zakonika o krivičnom postupku, oštećeni P. M., J. T., R. P. i F. J., su radi ostvarivanja imovinskopravnog zahtjeva upućeni na parnični postupak.

Okrivljeni je, shodno čl. 227 Zakonika o krivičnom postupku, obavezan da plati troškove krivičnog postupka u ukupnom iznosu od 261,00 €, a koji troškovi se odnose na ime angažovanja vještaka medicinske, iznos od 115,50 eura i saobraćajne struke iznos od 115,50 eura, te na ime sudskog paušala iznos od 30,00 eura, koji iznos je odmjeren shodno dužini trajanja postupka, složenosti predmeta i imovinskim prilikama okrivljenog.

Sa iznijetih razloga, na osnovu čl. 303 st. 1 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 19. 10. 2018. godine.

ZAPISNIČARKA SUTKINJA
Danijela Rajković,s.r. Željka Jovović,s.r.

PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.

ZTO: Danijela Rajković
ZAPISNIČARKA SUTKINJA
Danijela Rajković Željka Jovović
DN-a: Primjerak presude dostaviti:

- ODT Podgorica,
- Okrivljenom i braniocu adv. G. Ć.,
- Oštećenima po pravosnažnosti,
- a/a
Postupljeno dana __________________
Namještenik suda __________________