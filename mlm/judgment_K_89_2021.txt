K. br. 89/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog R. K., zbog krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 11.05.2021. godine, donio je
P R E S U D U
Okrivljeni: R. K., JMB xxxxxxxxxxxxx, od oca B. i majke S., rođene P., rođen xx.xx.19xx. godine u Nikšiću, sa prebivalištem u Podgorici – Bul. S. P. C. br. xx, državljanin Crne Gore, razumije crnogorski jezik, koji je i njegov jezik, penzioner, oženjen, otac jednog maloljetnog djeteta, pismen, završio srednju školu, lošeg imovnog stanja, osuđivan presudama Osnovnog suda u Podgorici K. br. 814/92 od 25.01.1993. godine zbog krivičnog djela nedozvoljeno držanje oružja ili eksplozivnih materija iz čl. 217 st. 1 KZ SRCG (uslovna osuda), Osnovnog suda u Kotoru K. br. 14/97 od 23.04.1997. godine zbog krivičnog djela ugrožavanja sigurnosti iz čl. 49 st. 2 KZ RCG u sticaju sa krivičnim djelom laka tjeslesna povreda iz čl. 37 st. 2 KZ RCG (60 dana zatvora), Višeg suda u Podgorici K. br. 266/99 od 09.05.2002. godine zbog krivičnog djela ubistvo iz čl. 30 st. 1 KZ RCG (14 godina zatvora), protiv kojeg se ne vodi postupak za drugo krivično djelo,
Kriv je

Što je:

Dana 22. septembra 2020. godine, oko 11.00 časova, u Podgorici, na raskrsnici Bulevara Svetog Petra Cetinjskog i Ulice Ivana Milutinovića, ne pridržavajući se saobraćajnih propisa iz člana 40 stav 6 Zakona o bezbjednosti saobraćaja na putevima, tako ugrozio javni saobraćaj da je doveo u opasnost život i tijelo ljudi pa je usljed toga kod drugog nastupila laka tjelesna povreda, na način što je upravljao putničkim vozilom marke „Opel Astra“ registarske oznake BG xxxx HV, navedenim bulevarom, iz pravca Bloka V prema raskrsnici sa Ulicom Ivana Milutinovića, a da prilikom preduzete radnje skretanja udesno i presijecanja biciklističke staze, iako je to bio dužan, nije propustio, oštećenu mldb. B. H., u trenutku kada se, upravljajući električnim trotinetom „E Scooter“, u istom smjeru, nalazila na prelazu biciklističke staze preko kolovoza Ulice Ivana Milutinovića, usljed kojih propusta je, prednjom stranom svog vozila udario u lijevu natkoljenicu oštećene, usljed čega je pala na kolovoz i tom prilikom zadobila laku tjelesnu povredu u vidu više manjih oguljotina u predjelu lijeve natkoljenice, pri čemu je okrivljeni bio svjestan da ovakvom nepropisnom vožnjom može da ugrozi javni saobraćaj i dovede u opasnost život i tijelo ljudi, ali je olako držao da do toga neće doći,
- čime je izvršio krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Pa sud okrivljenom zbog navedenog krivičnog djela primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 2 (dva) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 173,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom R. K. je optužnim predlogom Osnovnog državnog tužilaštva u Podgorici Kt. br. 1803/20 od 04.02.2021. godine stavljeno na teret krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 12.04.2021. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni R. K. u vrijeme, mjestu i na način opisan u izreci ove presude učinio krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno činjenicu da je lošeg imovnog stanja, oženjen i otac jednog maloljetnog djeteta, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka, te iskreno kajanje i interesovanje za zdravstveno stanje maloljetne oštećene, a s tim u vezi i stav njenog zakonskog zastupnika da se ne pridružuje krivičnom gonjenju, dok je od otežavajućih okolnosti cijenjena njegova osuđivanost zbog krivičnih djela navedenih u izreci presude, ali je sud imao u vidu da je od poslednje osude proteklo više od osamnaest godina i da okrivljeni ranije nije osuđivan zbog krivičnih djela protiv bezbjednosti javnog saobraćaja.

Na osnovu čl. 226 i čl. 229 Zakonika o krivičnom postupku, sud je obavezao okrivljenog da na ime troškova krivičnog postupka plati ukupan iznos od 173,00 €, od čega na ime troškova medicinskog vještačenja iznos od 60,50 €, na ime troškova saobraćajnog vještačenja iznos od 82,50 €, i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 11.05.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja
ZAPISNIČARKA S U D I J A
Edina Kraja Rade Ćetković
Dn-a: Po primjerak presude dostaviti:

- ODT Podgorica,
- Okrivljenom,
- Braniocu okrivljenog,
- a/a.

Postupljeno dana ________________
Namještenik suda________________