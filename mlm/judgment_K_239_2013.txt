Posl. br. K. br. 239/13/12
U IME CRNE GORE
Osnovni sud u Kotoru, po sudiji Momirki Marović, uz učešće zapisničara Ana - Marije Petković, u krivičnom predmetu protiv okrivljenog Sekulić Rankla zbog krivičnog djela nedozvoljeno držanja oružja i eksplozivnih materija iz čl. 403. st. 1. Krivičnog zakonika CG, koji se vodi po optužnom predlogu Osnovnog državnog tužioca u Kotor Kt. br. 102/11 od 21.03.20012 godine, nakon glavnog i javnog pretresa održanog dana 6.11.2013 godine, u prisustvu zamjenika Osnovnog državnog tužioca u Kotor Ljiljane Milić i okrivljenog, dana 8.11.2013 godine donio je sledeću
P R E S U D U
Okrivljeni Sekulić Ranko od oca Nikole i Danice rođene Keković, rođenog 14.12.1952 godine u Danilovgradu, stalno nastanjenog u Budvi, Mainski put bb, državljanin CG, ing. metalurgije, sa završenom VŠS, oženjenog, oca dvoje djece, srednjeg imovnog stanja, protiv koga se ne vodi postupak za drugo krivično djelo.

Na osnovu člana 373. stav 1. tačka 2. ZKP
OSLOBAĐA SE OD OPTUŽBE
Da je da na 2.1.2011 godine u svojoj kući u ul. Mainski put u Budvi, suprotno odredbama člana 27. Zakona o oružju, neovlašćeno držao vatreno oružje-revolver marke " Gaser" cal. 11,3 mm i 45 metaka cal. 44 mm, koje oružje i municiju je od neutvrđenog dana 2010 godine držao u svojoj kući bez posjedovanja oružnog lista koji se izdaje fizičkom licu shodno članu 27. Zakona o oružju za držanje ili držanje i nošenje, pri čemu je bio uračunljiv, svjestan značaja svog djela i njegove zabranjenosti , a čije izvršenje je htio
- čime bi bio učinio krivično djelo nedozvoljeno držanje oružja ili eksplozivnih materija iz člana 403. stav 1. KZ CG
Na osnovu člana 75. KZ-a CG , u vezi člana 477 ZKP-a, sud je okrivljenom izrekao
MJERU BEZBJEDNOSTI
Oduzimanja predmeta krivičnog djela i to 45 metaka cal. 44 mm, a koji predmeti su privremeno oduzeti od okrivljenog uz potvrdu UP PJ Budva broj 01/11 dana 2.1.2012 godine.

O b r a z l o ž e nj e
ODT Kotor je aktom Kt. br. 102/11 od 21.03.2012 godine optužio je Sekulić Ranka zbog krivičnog dijela nedozvoljeno držanja oružja i eksplozivnih materija iz čl. 403. st. 1. Krivičnog zakonika CG.

U svojoj odbrani okrivljeni Sekulić Ranko je izjavio da ne priznaje izvršenje krivičnog dijela i da se ne osjeća krivim. Na glavnom pretresu dana 11.5.2012 godine je nave da je predmetni pištolj vlasništno njegove porodice i predaka već više od 200 godina i da se prenosio sa koljena na koljeno, da se do prije godinu ipo dana nalazio u staroj roditeljskoj kući u Danilovgradu, pa kad je ista provaljena, nekoliko starih predmeta-suvenira uklučujući i predmetni pištolj donio svojoj kući u Budvi. Predmetni pištolj je izložio u kući na vidno mjesto u dnevnom boravku preko puta ulaznih vrata kako bi to bilo uspomena na onu staru kuću i roditelje iz Danilovgrada. Istakao je da koliko ga sjećanje služi iz pištolja se nije pucalo više od 60 godina kao i to da je isti nosio u policiju u Budvi i pitao da li mu je potrebna dozvola za posjedovanje tog oružja te da su mu inspektori, koji su inače njegovi kućni prijatelji jer su sužbeno povezani, rekli da predmetni pištolj predstavlja starinu i da mu od dokumentacije ne treba ništa. Sa tim pištoljem donio i kutiju metaka koju je nabavio još njegov otac, i u toj kutiji bila je i jedna prazna čaura, i istu je uzeo iz kutije tako da je ta čaura ostala u dvorištu ispred kuće i to na stolu na terasi. Pištolj je dao da se nikluje jer je korozirao i to je uradio oružar iz Podgorice sa prezimenom Vuković i od tada je predmetni pištolj stalno na zidu. Posebno je istakao da nije tačno da je cijev produžena za 6 cm, jer je predmetni pištolj originalni pištolj i samo je niklovan, i oružar mu je rekao da iako pištolj izgleda u dobrom stanju ipak nije za upotrebu. Naveo je da mu je veoma teško od tog dana kada mu je pištolj oduzet, i osjeća krivicu ali samo zbog toga što je upravo njemu oduzet, a nije nijednom pretku, obzirom da se pištolj u njegovoj porodici nalazi već 200 godine. Objasnio je da je u pitanju unikat pištolj težak oko 5 kg, iz kojega nikada nije pucano, i koji je njegov prađed dobio kao odlikovanje uz medalju za hrabrost. Ovaj pištolj je odnio i isti je niklovan i igla mu je postavljena samo estetski na šraf, i pištolj je samo estetski držao u svojoj kući izložen na zidu. Tvrdio je da meci koji su pronađeni uopšte ne pripadaju ovom pištolju, niti za ovaj pištolj postoji municija. Kada je pištolj donio iz Danilovgrada, iz stare kuće, išao je u Upravu policije PJ Budva, i tada mu je inspektor Milorad Laban rekao da se radi o trofejnom oružju te da mu za isto nijesu potrebni papiri.

U svojoj odbrani na održanom glavnom pretresu dana 6.11.2013 godine, okrivljeni je dodao da je pištolj ponio kod insepktora Labana u Stanici policja Budva istog dana kada ga je donio iz njegove porodične kuće iz Danilovgrada a to je bilo 2000 godine, i to poslije smrti njegovog oca, a nakon što je u dogvoru sa ostalom braćom bilo dogovoreno da njemu kao najstarijem sinu pripadne taj pištolj. Predmetni pištolj uz potvrdu o privremenom oduzimanju predmeta, oduzet mu je isti dan ili sjutradan nakon što je inspektor Laban otišao u penziju. Kritične prilike policija je dolazila u njegovu kuću po prijavi izvjesnog čovjeka po imenu Sveto, koji ga je prijavio jer nije htio da mu vrati bušilicu za koju je tvrdio da je vlasnik iste, a on nije tom čovjeku htio da vrati bušilicu, zato što ju je dobio od drugog čovjeka Duleta Pešterac, koji mu je dugovao pare i nije istu htio da vrati bez upravo Duletu, a nakon što mu Dule vrati pare. Dodao je da nikada nije pucao iz predmetnog pištolja, niti pamti da je ikad iko iz istog pucao, a tačno je da je policija ispred kuće našla čauru, a radilo se o čauri koju je upotrijebio kako bi mu radnici napravili rupe na kožici za pumpu za duvanje guma, a čauru je pronašao u jednoj kesi i dao je radnicima. Poznata mu je da osoba po imenu Slobo Žarić, i zna da isti posjeduje isti ovakav revolver kao što je predmetni, a u saznanju je s obzirom da mu je isti to rekao da ni on nije ovakav pištolj registrovao, jer se smatra trofjenim.

U završnoj riječi okrivljeni je još i dodao da je pomenuo 2000 godinu kao jer je zapamtio kada mu je otac preminuo, a da se ne sjeća tačno termina kada je pištolj ponio i pokazao tadašnjem inspektoru Labanu.

U dokaznom postupku radi utvrdjivanja činjeničnog stanja i krivice okrivljenog sud je proveo sledeće dokaze i to: na saglasnost stranaka pročitao iskaz svjedoka Laban Milorada sa ranijeg glavnog pretresa, izvršio uvid u potvrdu o privremenom oduzimanju predmeta u PJ Budva od 02.01.2011 goine, uvid u Službenu zabilješku UP PJ Budva od 03.01.2011 godine i to tri sl. zabilješke, na saglasan predlog stranaka pročitao iskaz svjedoka Perović Vuka sa zapisnika pred istražnim sudijom ovog suda od 07.09.2011 godine, na saglasnost stranaka pročitao Izvještaj o balističkom vještačenju Uprave policije, Forezničnog centra Danilovgrad br. 330/11 od 07.02.2011 godine, 4946/11 od 20.01.2012 godine i 777/12 od 27.02.2012 godine, i iskaz vještaka balističara Milovana Mihailovića sa glavnom pretresu održanom dana 10.04.2013 godine.

Sud je odbio predlog zamjenika ODT Kotor da se u dopuni dokaznog postupka od UP PJ Budva, pribavi obavještenje ko je 2000 godine bio zadužen kao službeno lice za izdavanje oružnih listova, a ovo tim prije kada se uzme u obzir činjenica da su i svjedok Laban a i okrivljeni naveli da je u medjuvremenu Janković Miodrag preminuo, pa sud smatra da je u konkretnom slučaju činjenično stanje dovoljno rasvjetljeno, a ovo tim prije kada se uzme u obzir činjenica da je Janković Miodrag preminuo, tako da nam se isti ne može izjasniti da li ga je neko na te okolnosti konsultovao.

Iz potvrde UP CG PJ Budva od 02.01.2011 godine proizilazi se da je OSL PJ Budva dana 02.01.2011 godine od okrivljenog Sekulić Ranka oduzeo Revolver br.106 323, 45 metaka kal. 44 magnum, kao i 1 čauru kal. 44 magnum.

Iz službene zabilješke sačinjene dana 03.01.2011 godine od strane OPS PJ Budva Rovčanin Nenada i Perović Vuka utvrđuje sa da su dana 03.01.2011 godine u 13.30 časova ova službena lica u PJ Budva doveli okrivljenog Sekulić Rankom po prijavi zbog nesporazuma sa Milenković Stevanom, a da su prilikom dolaska ispred kuće okrivljenog ispred ulaznih vrata primijetili čauru od pištolja kal. 44 magnum, nakon toga kada su pozvali Sekulića sa ulaznih vrata primjetili su na zidu revolver i kutiju sa mecima na stolu nakon čega su okrivljenog i doveli do PJ Budva radi davanja izjave, a koji je izjavio da nema odobrenje za revolver, i koji su revolver FB 106323 koji se nalazio na zidu i kutiju metaka 44 magnum oduzeli uz naknadno izdatu potvrdu i okrivljenog doveli u PJ Budvu.

Iz balističkog vještačenja Uprave policije Forezničkog centra Danilovgrad br.330/11 proizilazi da predmetni revolver marke "Gaser" kal. 11.3 mm, na kojem su usled starosti iz fabričkog broja jedva uočljive tri cifre i to 106... , funkcioniše u skladu sa tehničkim karakteristikama predviđenim za ovu vrstu oružja kao i da je istom produžena cijev za za oko 6 cm kao i da je niklovan-hromiran. U nalazu je dalje navedeno da kako ne postoji odgovarajuća municija za ovaj revolver, da se iz istog može ispaliti revolverska municija kalibra 44 Rem. Mag jer ista odgovara gabaritima, kao i da je ispaljenje te municije rizično zbog njene jačine. Iz nalaza dalje proizilazi da nijesu pronađene podudarne karakteristike komparacijom čaura ispaljenih iz dostavljenog oružja sa čaurama iz zbirke po NN počiniocima koju posjeduje Foreznički centar. Iz nalaza br. 4946/11 proizilazi da je vještak vizulenim pregledom i praktičnom provjerom utvrdio da dostavljeni revolver funkcioniše u skladu sa tehničkim karakteristikama predvidjenim za tu vrstu oružja, da je dužina cijevi tom revolveru 235 cm, te da je isti niklovan-hroniran. U nalazu je dalje objašnjeno da revolverska municija kalibra 44 Rem Mag odgovara gabaritima originalnoj municiji s tim što je ispaljenje ove municije zbog njene jačine rizično.

Iz izvještaja o balističkom vještačenju br. 777/12 proizilazi da je ova vrsta revolvera austo-ugarsko vatreno oružje nastalo 1870 godine, da je vizuelnim pregledom i praktičnom provjerom utvrdjeno da dostavljeni revolver funkcioniše u skladu sa tehničkim karakteristikama predvidjenim za tu vrstu oružja, da revolverska municija kalibra 44 Rem Mag gabaritno odgovara originalnoj municiji s tim što je ispaljenje ove municije, zbog njene jačine, rizično. U nalazu je dalje navedeno da je usled nedostatka originalne municije probno pucanje izvršeno sa ovakvom municijom s tim što je prethodno izvadjen dio barutnog punjenja. U konačnom je navedeno da kako je utvrdjeno da je predmetni revolver funkcionalan, isti se mora tretirati kao vatreno oružje tj. ne može spadati u kategoriju "Staro oružje".

Prilikom saslušanja na glavnom pretresu vještak balističar Milovan Mihailović je naveo da ostaje u svemu kod naprijed navedenih izvještaja o balističkom vještačenju, te objasnio da se ne može raditi o neupotrebljivom oružju na osnovu čega se definiše staro i trofejno oružje, da se u konkretnom slučaju ne radi o starom ili trofejnom oružju a da se radi o revolveru koji po svemu drugom ispunjava uslove da bude staro i trofejno oružje jer se radi o oružju koje je za doba Kralja Nikole poznato u svijetu kao "Crnogorski gaser", a koje oružje je bilo omiljeno u svim crnogorskim porodicvama i koji ga imaju kao trofeje iz tog perioda. Dalja je objasnio da bi se držao kao trofejno ili staro oružje bilo bi neophodno blokirati mu cijev ili uništiti udarnu iglu na udaraču a u konkretnom slučaju udarna igla je u funkciji i sa predmetnim revolverom je vršeno probno pucanje. U odnosu na dužinu cijevi revolvera objasnio je da je dužina iste 235 cm, da je to fabrički proizvod, da cijev nije produžavana iako je on u prvom nalazu stavio da je produžena na tu dužinu medjutim naknadnom provjerom, preko kataloga, utvrdio je da je dužina cijevi na predmetnom revolveru fabrička. Dalje je naveo da od njega nije traženo da se izjasni na okolnost upotrebe vatrenog oružja tako da nije radjen bris iz cijevi. U odnosu na probno pucanje objasnio je da je iz revolvera pucano sa metkom iz kojeg je izvadjen dio barutnog punjenja, da taj metak naliježe u potpunosti u dobošu tog revolvera i udarna igla udara u kapsulu tog metka, da je probno pucanje izvršena sa evenetualno jednim ili dva metka te da je sasvim dovoljno da sam jednom dodje do ispanljenja da bi se taj revolver proglasio da je funkcionalan tj. da može da ispali municiju koja može da stoji u tom dobošu. Dalje je naveo da je municija 44 izuzetno jaka i da bi izazvala veliki rizik za prskavanje revolvera prilikom njenog ispaljenja. Objasnio je da je predmetni revolver bio niklovan ili hromiran kao površinska zaštita, da se sa spoljašnje strane ne vidi jači uticaj korozije ta da nije, niti treba da vrši pregled unutrašnjosti cijevi.

Svjedok Perović Vuk je naveo da su dana 03.01.2011 godine, on i kolega Rovčanin, po prijavi Milenković Stevana komšije okrivljenog, da okrivljeni neće da mu vrati neku manju elektro mašinu, priveli okrivljenog u stanicu kako bi dao izjavu. Prilikom dovođenja okrivljenog ispred ulaznih vrata primjetili čauru od pištolja Magnum, a otvorio im je okrivljeni koga su zatim čekali u hodniku dok se spremi za odlazak u stanicu. Tada su vidjeli na zidu okačenu kao suvenir crnogorsku nošnju i nekoliko starinskih predmeta, među njima i revolver koji je izgledao kao suvenir, a na stočiću u istom hodniku su vidjeli i kutiju sa mecima. O ovom revolveru na zidu i ovim mecima obavjestili su komandira po dolasku u stanicu, a nešto kasnije komandir, kada se valjda čuo sa tužiocem, naredio da odu tamo i to donesu. Okrivljeni je čitavo vrijeme u stanici ponavljao da je to suvenir, da je mu je to ostalo od đeda i da se nikada ne koristi nego visi za ukras.

Svjedok Laban Milorad je izjavio da je od 1981 do 2010 godine radio u Upravi policije PJ Budva, da okrivljenog poznaje dugi niz godina, da mu je poznato da je isti zaposlen u Prvoj banci Crne Gore filijala Budva i da je bio zadužen za transfer novca a sve u saradnji sa pripadnicima policije PJ Budva. Nekoliko puta je bio kod okrivljenog kući prije kritičnog dogadjaja i vidio je kod istog na zidu izložen predmetni revolver koji je bio nikolovan i za kojeg mu je okrivljeni rekao da ga njegova porodica posjeduje preko 100 godinea. Pored tog revolvera na zidu je bila izložena nardna nošnja, lovačka puška, gusle i drugi starinski predmeti. Negdje 2008-2009 godine Uprava policije je pokrenula akciju legalizacije oružja i tada je okrivljeni dolazio u Upravu policije kod njega i sa sobom donio predmetni revolver za koji je on nakon što je izvršio uvid u isti, smatra da je trofejno oružje a tada je konsultovao telefonom sada pok. Janković Midoraga, koji je tada vodio referat o ilegalnom posjedovanju oružja, koji mu je takodje rekao da je u pitanju trofejno oružje. Nakon što je okrivljenom oduzeto oružje uz potvrdu od strane UP PJ Budva žalio mu je da mu je oduzet predmetni revolver. Objasnio je da je nakon što mu je okrivljeni donio predmetni pištolj, a radi se o unikatnom oružju iz 1906 godine, na osnovu vizuelnog pregleda istog zaključio je da je u ptianju trofejno oružje i nije eksperimentisao sa istim niti je pitao okrivljenog da li je predmetni revolver upotrebljiv. Naveo je da mu je čudno zašto od okrivljenog kritične prilike nije oduzeta lovačka puška koja se takodje nalazila na zidu u kući okrivljenog kao ni zašto policija koja je često dolazila kod okrivljenog zbog njegovog posla ranije nije izvršila oduziamnje predmetnog revolvera.

Cjeneći sve provedene dokaze, kako pojedinačno tako i u njihovoj međusobnoj povezanosti i uslovljenosti, a u odnosu na odbranu okrivljenog, sud je na osnovu člana 373. stav 1. tačka 2. ZKP, oslobodio okrivljenog od optužbe da je učinio krivično djelo nedozvoljeno držanje oružja i eksplozivnih materija iz člana 403. stav 1. KZ CG.

Okrivljeni je u svojoj odbrani naveo da je predmetni pištolj - revolver vlasništvo njegove porodice više od 200 godina, da isti nije upotrebljiv, da je isti nikolovan i da mu je igla postavljena samo estetski na šraf, da cijev istog nije produžavana kao i da je isti odnio u policiju Budva i da je pitao inspektore da li mu je za ovo oružje potrebna dozvola za posjedovanje, te da je dobio odgovor da je u pitanju starina i da mu od dokumentacije ne treba ništa.

Iz izvještaja vještaka balističara kao i njegovog iskaza na glavnom pretresu je utvrdjeno, a što je okrivljeni u svojoj odbrani tvrdio, da cijev na revolvera nije prodžavana i da se radi o fabričkoj dužini cijevi. Vještak je u svom iskazu objasnio da je u prvom izvještaju br. 330/11 naveo da je predmetnom revolveru produžena cijev za oko 6 cm medjutim da je kasnije provjerovom u katalogu utvrdio da je dužina cijevi 235 cm a koliko iznosu i dužina cijevi predmetnog revolvera tako da je u tom djelu po mišljenju suda, a na što ukazuje ukidno rješenje Višeg suda, razjašnjeno da je dužina cijevi na predmetnom revolveru fabrička i da cijev nije produžena. Dalje je iz izvještaja vještaka balističara kao i njegove izjave na glavnom pretresu takođe utvrđeno da je predmetni revolver u funkciji, da je igla na udaraču u funkciji te da je iz istog izvršeno probno pucanje i da je došlo do ispaljenja, i da se u konretnom ne radi o "trofejnom" i "starom" oružju već o vatrenom oružju u smisli Zakona o oružju.

Naime, članom 2 navedenog zakona propisano da se oružjem, u smislu tog zakona, smatra naprava izradjena ili prilagodjena da pod pritiskom vazduha, baruta, plina ili drugog potisnutog sredstva može izbaciti zrno, kuglu, sačmu ili neki durgi projektil, odnosno raspršiti plin ili tečnost i druga naprava koja je namijenjena za samoodbranu, lov ili sport, nadalje članom 2a je propisa da se u oružjem, u smislu zakona, izmedju ostalog ne smartra oružje koje je trajno onesposobljeno za upotrebu. Dakle imajući u vidu odredbu čl. 14 tog zakona, kojim je propisano što predstavlja trofejno, što staro a što vatreno oružje, proizilazi imajući u vidu da se radi o revolveru iz kojeg je ispaljen projektil prilikom probnog pucanja, a kako to proizilazi iz nalaza i iskaza vještaka balističara, da se u konkretnom ne radi o starom oružju niti o trofejnom, iako je predmetni revolver vrsta oružja nastala 1870 godine koje se u porodicama drži kao trofejno, jer se ne radi o neupotrebljivom oružju tj. oružju koje je trajno onesposobljeno za upotrebu. Imajući u vidu navedeno, da je došlo do ispaljenja i da nije blokirana cijev ili uništena udarna igla na udaraču tj. da oružje nije onesposobljeno za upotrebu, a te nalaza i mišljenja kao i iskaza vještaka balističara, sud smatra da predmetni revolver u smislu Zakona o oružju predstavlja vatreno oružje.

Dalje je svjedok Laban Milorad je u svom iskazu naveo da je od 1981 do 2010 godine radio u UP PJ Budva, te da okrivljenog poznaje dugi niz godina i da je nekoliko puta bio kod istog u kući prije kritičnog dogadjaja, kojom prilikom je u kući kod okrivljenog na zidu vidio predmetni revolver. Okrivljeni mu je rekao da taj pištolj njegova porodica posjeduje preko stotinu godina. Pored pištolja na zidu su bili izloženi i drugi predmeti: narodna nošnja, lovačka puška, gusle i sl. Svjedok Laban naveo i da je negdje 2008-2009 godine Uprava policije pokrenula akciju legalizacije oružja i da je tada okrivljeni dolazio u Upravu policije i sa sobom donio predmetni pištolj-revolver za koji je on nakon što je izvršio uvid u isti, zaključio da se radi o unikatnom oružju iz 1906 godine, dakle da je u pitanju trofejno oružje, a da je pored svog saznanja o ovakvom oružju, konsultovao telefonom sada pokojnog Janković Miodraga, koji je tada vodio referat o ilegalnom posjedovanju oružja, koji mu je takodje rekao da predmetni pištolj predstavlja trofejno oružje i da se za držanje tog pištolja ne izdaje oružani list. Svjedok Perović Vuk je u svom iskazu naveo da su dolazeći kod okrivljenog u kuću (po prijavi Milenković Stevana, za nevraćanje njegove elektro mašine od strane okrivljenog) vidjeli na zidu, okačenu kao suvenir, crnogorsku nošnju i nekoliko starinskih predmeta, medju njima i revolver koji je izgledao kao suvenir.

Pri takvom stanju stvari, a imajuću u vidu provedene dokaze, sud je utvrdio objektivne elemente bića predmetnog krivičnog djela, obzirom da proizilazi da se u konkretnom radi o vatrenom oružju, za koje okrivljeni nije imao oružni list, međutim da bi se neko oglasio krivim zbog izvršenja krivičnog djela, na nesumnjiv način se mora utvrditi i psihički odnos učinioca prema istom. U konkretnom slučaju sud nije na nesumnjiv način utvrdio da je okrivljeni bio svjestan da svojim radnjama vrši krivično djelo. Dakle imajući u vidu prednje te činjenicu da je okrivljenom svjedok Laban, koji je u to vrijeme radio kao inspektor u policiji rekao da mu za predmetno oružje ne treba oružni list, već da se radi o trofejnom oružju, a posebno činjenicu da je okrivljeni nakon toga i predmetni revover izložio na zidu kao suvenir, u kući gdje je izložio i druge suvenire i to crnogorsku nošnju i još nekoliko starih predmeta, a što je potvrdio i svjedok Perović Vuk, to za sud na nesumnjiv način nije dokazano postojanje umišljaja kod okrivljenog za izvršenje krivičnog djela stavljenog nu na teret. Prema tome, za sud u konkretnom nije bilo dokaza da je okrivljeni postupao sa umišljajem, obzirom da nije imao svijest o tome da se radi o vatrenom oružju, već o trofejnom zbog čega ga je i izložio na zudu u svojoj kući kao suvenir a zajedno sa drugim predmetima, zbog čega je okrivljenog u nedostatku dokaza koji bi eventualno ukazivali na postojanje subjektivnog elementa predmetnog krivičnog djela, sud oslobodio od optužbe, a shodno članu 373. stav 1. tačka 2. ZKP.

U pogledu troškova krivičnog postupka odlučeno je da padaju na teret budžeta Crne Gore, a shodno članu 230. ZKP
Na osnovu čl. 75. KZ CG a u vezi člana 477. ZKP sud je okrivljenom izrekao mjeru bezbjednosti oduzimanja predmeta bliže pobrojanih u izreci, a iz razloga što je odredbom člana 477 stav 1. ZKP- a predviđeno da predmeti, koji se po Krivičnom zakoniku CG moraju oduzeti, oduzet će se i kada se krivični postupak ne završi osuđujućom odlukom, odnosno presudom kojom se okrivljeni oglašava krivim, ako to zahtijevaju interesi opšte bezbjednosti ili razlozi morala. U konkretnom slučaju, pored činjenice da je okrivljeni oslobođen od optužbe za izvršenje predmetnog krivičnog djela, sud je istom izrekao mjeru bezbjednosti, jer je 45 metaka cal. 44 mm, su predmet izvršenja krivičnog djela koje mu je bilo stavljeno na teret, a koji predstavljaju predmete koje se po Krivičnom zakoniku CG moraju oduzeti.

Na prednjim razlozima sud je zasnovao svoju odluku.

OSNOVNI SUD U KOTORU

Dana, 18.11.2013 godine
Sudija,
Zapisničar,
Ana-Marija Petković Momirka Marović
PRAVNA POUKA: Protiv ove presude ima se pravo žalbe u roku od 8 dana od dana prijema, Višem sudu u Podgorici a preko ovog suda.