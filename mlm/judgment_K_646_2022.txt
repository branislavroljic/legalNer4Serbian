K.br. 646/22
U IME CRNE GORE
Osnovni sud u Podgorici, sudija Ivana Becić, uz učešće zapisničarke Anđele Mitrović, u krivičnom postupku protiv okrivljenog M. R. , zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 15.11.2022. godine, donio je
P R E S U D U
Okrivljeni:

M. R. , JMB: xxxxxxxxxxxxx, od oca R. i majke O., rođene Đ., rođen xx.xx.xxxx. godine, u Podgorici, sa prebivalištem u Podgorici - Ulica O. r. br. xx, državljanin Crne Gore, njegov jezik je crnogorski, privatnik, udovac, otac troje djece, pismen, završio srednju školu, srednjeg imovnog stanja, neosuđivan,
Kriv je

Što je:

Dana 20.09.2022. godine, oko 08,50 časova, u Bulevaru Oktobarske revolucije u Podgorici, svjestan svog djela čije je izvršenje htio znajući da je isto zabranjeno, postupajući suprotno čl. 4 st. 3 tač. 1 i čl. 5 st. 2 Zakona o oružju, neovlašćeno držao i nosio vatreno oružje i municiju katergorije B i to: pištolj marke "Češka zbrojovka", kalibra 6,35 mm, brušenog fabričkog broja i 6 komada pištoljske municije istog kalibra, bez odgovarajuće isprave o oružju, u čemu je istog dana otkriven, kada su mu navedeno oružje i municija oduzeti od strane ovlašćenih službenika Uprave policije CB Podgorica,
- čime je izvršio krivično djelo nadozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa ga sud za navedeno krivično djelo primjenom čl. 4 st. 2, čl. 32, čl. 36, čl. 42 st. 1, čl. 51 st. 1 Krivičnog zakonika Crne Gore i čl. 226, čl. 229, čl. 301 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 3 (tri) mjeseca, u koju kaznu mu se uračunava vrijeme provedeno u pritvoru od 20.09.2022. godine od 09,30 časova, kao vremena lišenja slobode.

Sud okrivljenom, na osnovu čl. 75 Krivičnog zakonika Crne Gore, i z r i č e
MJERU BEZBJEDNOSTI
ODUZIMANJE PREDMETA
Oduzima se od okrivljenog pištolj marke "Češka zbrojovka", kalibra 6,35 mm, brušenog fabričkog broja i šest metaka istog kalibra, kao predmeta izvršenja djela.

Obavezuje se okrivljeni da u korist budžeta Crne Gore, plati troškove krivičnog postupka i to novčani iznos od 375,00 eura, kao i novčani iznos od 30,00 eura, na ime sudskog paušala, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Okrivljenom M. R. je optužnim predlogom Osnovnog državnog tužilaštva u Podgorici Kt.br. 293/22 od 17.10.2022. godine, stavljeno na teret izvršenje krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Nakon podnošenja optužnog predloga, državni tužilac, okrivljeni i njegov branilac su zaključili Sporazum o priznanju krivice dana 11.11.2022. godine, koji je istog dostavljen sudu.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje Sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državni tužilac pružio dovoljno dokaza o krivici okrivljenog, te da je okrivljeni M. R. , u vrijeme, mjestu i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa vrstom i visinom krivične sankcije prihvatljiv, jer je ista u skladu sa interesima pravičnosti i odgovaraju svrsi izricanja krivičnih sankcija. Sud je pritom imao u vidu sve olakšavajuće i otežavajuće okolnosti koje su utvrđene na strani okrivljenog, a koje je cijenio državni tužilac prilikom pregovaranja o vrsti i visini krivične sankcije. Tako je od olakšavajućih okolnosti sud cijenio držanje okrivljenog poslije učinjenog krivičnog djela, kao i njegovu neosuđivanost i s tim u vezi njegovo priznanje i izraženo iskreno kajanje, kojim je znatno doprinio bržem i efikasnijem vođenju krivičnog postupka, te činjenicu da je isti starije životne dobi u 62-oj godini. Obzirom na utvrđene olakšavajuće okolnosti, a u odsustvu otežavajućih okolnosti, odmjerena kazna od 3 (tri) mjeseca zatvora je adekvatna težini učinjenog krivičnog djela koja se ogleda kroz posljedicu koja je nastupila, visinu zaprijećene kazne, ali i ličnosti okrivljenog. Stoga će se ovako odmjerenom kaznom zatvora ostvariti svrha kažnjavanja iz čl. 32 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore. Ovako odmjerena kazna zatvora će po uvjerenju suda nesumnjivo dovoljno uticati na okrivljenog da ubuduće ne čini krivična djela, a pored toga će uticati i na druge da ne čine krivična djela i sa istom će se u potpunosti ostvariti ciljevi kako specijalne, tako i generalne prevencije.

Vrijeme provedeno u pritvoru od 20.09.2022. godine, sa početkom u 09,30 časova, će se shodno čl. 51 st. 1 Krivičnog zakonika Crne Gore uračunati okrivljenom u kaznu zatvora na koju je osuđen.

Takođe, okrivljeni je obavezan da u korist budžeta Crne Gore, plati troškove krivičnog postupka i to novčani iznos od 375,00 eura, a koji troškovi se odnose na naknadu branioca, advokata Ljubiši R. Novakoviću, za odbranu po službenoj dužnosti okrivljenog, kao i novčani iznos od 30,00 eura, na ime sudskog paušala, a koji je određen prema dužini, trajanju i složenosti postupka, sve u roku od 15 dana od dana pravosnažnosti presude donijete na osnovu sporazuma o priznanju krivice.

Shodno iznijetim razlozima, na osnovu čl. 303 st. 1 u vezi sa čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 15.11.2022. godine
ZAPISNIČARKA S U D I J A
Anđela Mitrović,s.r. Ivana Becić,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: