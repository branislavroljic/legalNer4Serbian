K. br. 720/18
U IME CRNE GORE
OSNOVNI SUD U PODGORICI, kao prvostepeni, krivični, po sutkinji Željki Jovović, uz učešće samostalne referentkinje Danijele Rajković kao zapisničarke, u krivičnom predmetu protiv okrivljenog I. Đ., iz Podgorice, zbog krivičnog djela kradja iz čl. 239 st. 1 Krivičnog zakonika Crne Gore, postupajući po optužnom predlogu ODT Podgorica Kt. br. 1741/18 od 15. 11. 2018. godine, nakon glavnog, javnog pretresa održanog dana 24. 01. 2019. godine u prisustvu zastupnika optužnog predloga Igora Šćekića i okrivljenog I. Đ. donio je i istog dana javno objavio

P R E S U D U
Okrivljeni:

I. Đ., JMB xxxxxxxxxxxxx, od oca B. i majke N., rođene Š., rođen xx. xx. xxxx. godine u P., sa prebivalištem u mjestu rođenja, državljanin Crne Gore, završio gimnaziju, po zanimanju taksista, neoženjen, bez djece, lošeg imovnog stanja, neosuđivan.

Kriv je

Što je:

Dana 06. novembra 2018. godine, oko 03:30 časova, u Ulici Cetinjski put bb, u Podgorici, svjestan svog djela čije izvršenje je htio, znajući da je njegovo djelo zabranjeno, tuđu pokretnu stvar oduzeo drugom, u namjeri da njenim prisvajanjem sebi pribavi protivpravnu imovinsku korist, na način što je ušao u kazino "Kojot", koji posluje u okviru oštećenog privrednog društva "Gida" DOO iz Podgorice, da bi potom, a nakon što je završio igru na aparatima za igre na sreću, prilikom izlaska iz kazina, ušao u prostoriju u kojoj se nalazi blagajna i obratio se radnici V. Š. riječima "Ovo je pljačka", prišao stolu i iz otvorene fioke, oduzeo i prisvojio novac u iznosu od 950,00 eura, u kojem iznosu je sebi pribavio protivpravnu imovinsku korist,
- čime je izvršio krivično djelo krađa iz čl. 239 st. 1 Krivičnog zakonika Crne Gore.

Pa sud okrivljenog I. Đ. primjenom citiranih zakonskih propisa, te članova 4 st. 2, 13, 15, 32, 41 i 42 Krivičnog zakonika Crne Gore i čl. 226, 229, 239 i 374 Zakonika o krivičnom postupku,
O S U Đ U J E
Na kaznu rad u javnom interesu, u trajanju od 180 (stotinuosamdeset) časova, koja kazna će se izvršiti za vrijeme od 4 (četiri) mjeseci, s tim, što ne može biti duža od 60 (šezdeset) časova u toku 1 (jednog) mjeseca.

Ukoliko okrivljeni ne bude vršio rad u javnom interesu, ova kazna će se zamijeniti kaznom zatvora, tako što će se za svakih započetih 60 (šezdeset) časova rada u javnom interesu, zamijeniti kaznom zatvora u trajanju od 1 (jednog) mjeseca.

Obavezuje se okrivljeni da na ime troškova krivičnog postupka plati iznos od 30,00 eura u roku od 15 dana po pravosnažnosti presude, pod prijetnjom prinudnog izvršenja.

Obavezuje se okrivljeni da na ime imovinskopravnog zahtjeva oštećenom privrednom društvu "Gida" DOO, iz Podgorice, isplati iznos od 950,00 eura.

O b r a z l o ž e nj e
Optužnim predlogom ODT Podgorica Kt. br. 1741/18 od 15. 11. 2018. godine, stavljeno je na teret okrivljenom I. Đ. iz Podgorice, izvršenje krivičnog djela kradja iz čl. 239 st. 1 Krivičnog zakonika Crne Gore. Zastupnik optužbe je u završnoj riječi ostao u cjelosti pri podnijetom optužnom predlogu, ističući da je krivica okrivljenog dokazana njegovim jasnim i potpunim priznanjem, iz kog razloga je predložio sudu da okrivljenog oglasi krivim i osudi po zakonu.

Okrivljeni I. Đ. je u svojoj odbrani priznao izvršenje krivičnog djela i svoju krivicu, navodeći da je dana 06. 11. 2018. godine, oko 03:00-03:30 časova došao u kazino "Kajot", koji se nalazi u City kvartu, sa namjerom da odigra na aparatima i eventualno dobije novac, obzirom da je imao dugovanja. Osim njega, u kazinu nije bilo drugih igrača, a tu se nalazila radnica, koja je sjedjela u prostoriji koja je bila zagrađena staklom. Te večeri potrošio je 20,00 eura, a da pri tom nije dobio ništa, pa je odlučio da napusti kazino i krenuo put vrata, ali je u jednom trenutku došao na ideju da ukrade nešto novca, koji se po njegovoj pretpostavci nalazio u blagajni, budući da je radnica tu sjedjela. Dalje navodi, da je ušao u tu prostoriju i radnici se obratio riječima "ovo je pljačka", pri čemu nije vikao na nju, ali se ona ipak prepala, ustala sa stolice i stala uz zid, dok je on iz jedne fioke koja je bila otvorena, uzeo novac u iznosu od 950,00 eura, u apoenima od po 50,00 eura. Pojasnio je da nije uzeo sav novac iz fioke, već samo onoliko koliko je rukom zgrabio i odmah izašao iz kazina. U kazinu se zadržao dvadesetak minuta, a razlog zbog kojeg je uzeo novac je taj što je novac morao da vrati ljudima kojima je dužan, te da mu je to bio najlakši način da vrati dug. Objašnjava da radnici nije prijetio, niti je kod sebe imao bilo kakvo oružje, kao i da je dug od 700,00 eura vratio odmah po izlasku iz kazina, dok je ostatak novca potrošio u nekim drugim kazinima. U završnoj riječi je naveo da mu je žao što je izvršio ovo djelo, te da je učinio to nepromišljeno, jer je bio dužan. Saglasan je da mu sud izrekne kaznu rad u javnom intresu.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, to je sud uz saglasan predlog stranaka, primjenom čl. 458 st. 2 Zakona o krivičnom postupku, nije izvodio druge dokaze predložene optužnim predlogom, osim uvjerenja iz kaznene evidencije na ime okrivljenog, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni dana 06. 11. 2018. godine, oko 03:00-03:30 časova, u Ulici Cetinjski put bb, Podgorica, svjestan svog djela, čije je izvršenje htio, znajući da je isto zabranjeno, tuđu pokretnu stvar oduzeo drugom, u namjeri da njenim prisvajanjem sebi pribavi protivpravnu imovinsku korist, na način što je ušao u kazino "Kajot", koji posluje u okviru oštećenog privrednog društva "Gida" DOO iz Podgorice, da bi nakon što je završio igru na aparatima za igre na sreću, prilikom izlaska iz kazina, ušao u prostoriju u kojoj se nalazi blagajna i obratio se radnici V. Š. riječima "Ovo je pljačka", prišao stolu i iz otvorene fioke oduzeo i prisvojio novac u iznosu od 950,00 eura, u kojem iznosu je sebi pribavio protivpravnu imovinsku korist, čime je izvršio krivično djelo krađa iz čl. 239 st. 1 Krivičnog zakonika Crne Gore.

Cijeneći subjektivni odnos okrivljenog prema izvršenom krivičnom djelu, sud nalazi da je isti bio svjestan da svojim radnjama čini zabranjenu djelatnost, a što je u konkretnom slučaju i htio, postupajući sa direktnim umišljajem kao oblikom vinosti, pri čemu je umišljaj okrivljenog bio usmjeren na protivpravno oduzimanje tuđe pokretne stvari drugom, na način opisan u izreci presude, u namjeri da njenim prisvajanjem sebi pribavi protivpravnu imovinsku korist, pa su se u radnjama okrivljenog, pored objektivnih, stekli i subjektivni elementi bića krivičnog djela kradja iz čl. 239. st.1 Krivičnog zakonika Crne Gore.

Prilikom odmjeravanja kazne sud je na strani okrivljenog, u smislu čl. 42 Krivičnog zakonika Crne Gore, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, loše imovno stanje, izraženo kajanje, te dosadašnje neporočno vladanje i s tim u vezi raniju neosuđivanost, što je sud utvrdio čitanjem Uvjerenja iz kaznene evidencije na ime okrivljenog, dok sud otežavajućih okolnosti na strani okrivljenog nije našao, pa je cijeneći prednje navedene olakšavajuće okolnosti, i imajući u vidu da je okrivljeni pristao na izricanje kazne rad u javnom interesu, sud primjenom čl. 41 st. 1 Krivičnog zakonika Crne Gore istom izrekao kaznu rad u javnom interesu u trajanju od 180 (stotinuosamdest časova), koja kazna će se izvršiti za vrijeme od 4 (četiri) mjeseca, s tim, što ne može biti duža od 60 (šezdeset) časova u toku 1 (jednog) mjeseca, nalazeći da će se na ovaj način ostvariti svrha kažnjavanja iz čl. 32 Krivičnog zakonika Crne Gore i na taj način dovoljno uticati na okrivljenog da u buduće ne vrši krivična djela, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Ukoliko okrivljeni ne bude vršio rad u javnom interesu, na osnovu čl. 41 st. 6 Krivičnog zakonika Crne Gore, ova kazna će se zamijeniti kaznom zatvora, tako što će se svakih započetih 60 (šesdeset) časova rada u javnom interesu zamijeniti kaznom zatvora u trajanju od 1 (jednog) mjeseca.

Okrivljeni je shodno čl. 239 Zakonika o krivičnom postupku, obavezan da oštećenom privrednom društvu "Gida" DOO, iz Podgorice, na ime imovinskopravnog zahtjeva isplati iznos od 950,00 eura.

Pošto je okrivljeni oglašen krivim, sud ga je shodno čl. 226 i 229 Zakonika o krivičnom postupku, obavezao da plati iznos od 30,00 eura na ime sudskog paušala, koji paušal je odmjeren srazmjerno trajanju postupka, složenosti predmeta i imovinskim prilikama okrivljenog.

Na osnovu navedenog, u smislu čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 24. 01. 2019. godine.

ZAPISNIČARKA:

SUTKINJA:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom,
- Oštećenom po pravosnažnosti,
- A/a.

Postupljeno dana ______________
Radnik suda __________________
ZAPISNIČARKA:

S U T K I NJ A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković