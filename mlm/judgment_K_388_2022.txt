K. br. 388/22
U IME CRNE GORE
OSNOVNI SUD U PODGORICI, po sutkinji Željki Jovović, uz učešće samostalne referentkinje Danijele Rajković kao zapisničarke, u krivičnom predmetu protiv okrivljenog S. K., zbog krivičnog djela nasilje u porodici ili u porodičnoj zajednici iz čl. 220 st. 5 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 20. 06. 2022. godine donio je

P R E S U D U
Okrivljeni S. K., JMB xxxxxxxxxxxxxx, od oca S. i majke S., rođen xx. juna 20xx. godine u Manhajmu, Republika Njemačka, sa prebivalištem u Podgorici, Ul. S. br. xx, crnogorski državljanin, čiji jezik je srpski i romski, razumije crnogorski jezik, zaposlen u preduzeću "Čistoća" DOO, neoženjen, bez djece, pismen, završio pet razreda osnovne škole, lošeg imovnog stanja, neosuđivan, protiv kojeg se ne vodi postupak za drugo krivično djelo, lišenog slobode dana 02. juna 2022. godine u 16.05 časova.

Kriv je

Što je:

Dana 30. maja 2022. godine, oko 18.00 časova, u Ulici Koste Racina, u naselju Konik, Glavni grad Podgorica, svjestan svoga djela čije je izvršenje htio i znajući da je njegovo djelo zabranjeno, prekršio mjeru zaštite od nasilja u porodici - zabrana približavanja vanbračnoj supruzi oštećenoj Lj. G. na udaljenosti manjoj od 50 (pedeset) metara koju mu je Sud za prekršaje u Podgorici odredio, rješenjem poslovne oznake PP br. 1830/22-39 od 11. marta 2022. godine, na osnovu odredbe člana 22 Zakona o zaštiti od nasilja u porodici, na način što se približio bivšoj vanbračnoj supruzi-oštećenoj mldb. Lj. G. na razdaljini manjoj od 50m, nakon čega joj je zadao više udaraca u predjelu glave i tijela,
- čime je izvršio krivično djelo nasilje u porodici ili u porodičnoj zajednici iz čl. 220 st. 5 Krivičnog zakonika Crne Gore.

Pa ga sud na osnovu čl. 4 st. 2, čl. 32, 36, 42 st. 1, čl. 51 st. 1 Krivičnog zakonika Crne Gore, te čl. 226, 229 i 374 Zakonika o krivičnom postupku,
O S U Đ U J E
Na kaznu zatvora u trajanju od 30 (trideset) dana, u koju kaznu se uračunava vrijeme provedeno u pritvoru od 02. juna 2022. godine od 16.05 časova, pa nadalje.

Na osnovu čl. 77a Krivičnog zakonika Crne Gore, prema okrivljenom sud izriče
MJERU BEZBJEDNOSTI
ZABRANA PRIBLIŽAVANJA
Okrivljenom S. K. zabranjuje se približavanje oštećenoj Lj. G., na razdaljini ne manjoj od 50m.

Ova mjera će trajati 2 (dvije) godine po pravosnažnosti presude, s tim da se vrijeme provedeno u zatvoru ne uračunava u vrijeme trajanje ove mjere.

Obavezuje se okrivljeni da na ime troškova krivičnog postupka plati iznos od 30,00 eura, u roku od 15 (petnaest) dana po pravosnažnosti presude, pod prijetnjom prinudnog izvršenja, kao i troškove koji se odnose na nagradu braniteljki postavljenoj po službenoj dužnosti, o čijoj će visini sud odlučiti posebnim rješenjem shodno čl. 227 st. 2 Zakonika o krivičnom postupku.

O b r a z l o ž e nj e
Osnovno državno tužilaštvo u Podgorici je optužnim predlogom Kt. br. 836/22 od 03.06.2022. godine stavilo na teret okrivljenom S. K., izvršenje krivičnog djela nasilje u porodici ili u porodičnoj zajednici iz čl. 220 st. 5 Krivičnog zakonika Crne Gore.

Nakon podnošenja optužnog predloga sudu, državna tužiteljka u ODT-u, okrivljeni i njegova braniteljka su zaključili sporazum o priznanju krivice dana 16. 06. 2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog S. K., da je u vrijeme, mjesto i na način opisan u izreci ove presude učinio krivično djelo nasilje u porodici ili u porodičnoj zajednici iz čl. 220 st. 5 Krivičnog zakonika Crne Gore.

Odlučujući o kazni iz sporazuma o priznanju krivice, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije i to njegov raniji život, odnosno činjenicu da nije osuđivan, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka te iskreno kajanje, dok otežavajućih okolnosti nije bilo.

Shodno čl. 51 st. 1 Krivičnog zakonika Crne Gore, okrivljenom se u izrečenu kaznu ima uračunati vrijeme provedeno u pritvoru od 02. juna 2022. godine od 16.05 časova, pa nadalje, dok pritvor bude trajao.

Sud je, shodno članu 77a Krivičnog zakonika Crne Gore, okrivljenom izrekao mjeru bezbjednosti zabrane približavanja oštećenoj Lj. G., na razdaljini ne manjoj od 50m. Navedena mjera bezbjednosti će trajati 2 (dvije) godine po pravosnažnosti presude. Navedenom mjerom bezbjednosti će se po ocjeni ovog suda otkloniti uslovi koji mogu biti od uticaja da okrivljeni ubuduće vrši krivična djela, čime će se u svemu ostvariti svrha mjera bezbjednosti iz čl. 66 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Okrivljeni je shodno čl. 226 i čl. 229 Zakonika o krivičnom postupku, obavezan da plati troškove krivičnog postupka u iznosu od 30,00 eura na ime sudskog paušala kao dijela troškova krivičnog postupka, koji je određen prema trajanju i složenosti postupka i imovnom stanju okrivljenog. Takođe, sud je obavezao okrivljenog da plati i troškove krivičnog postupka koji se odnose na nagradu braniteljki po službenoj dužnosti, o čijoj visini će sud odlučiti posebnim rješenjem shodno čl. 227 st. 2 Zakonika o krivičnom postupku.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 20. 06. 2022. godine.

ZAPISNIČARKA SUTKINJA
Danijela Rajković,s.r. Željka Jovović,s.r.

PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.

ZTO: Danijela Rajković