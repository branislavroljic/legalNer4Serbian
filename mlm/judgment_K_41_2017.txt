K.br.41/17
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog J.A., zbog krivičnog djela teška krađa iz čl.240 st.1 tač.1 Krivičnog zakonika Crne Gore, koga brani branilac B.D., advokat iz P., odlučujući po optužnici Osnovnog državnog tužilaštva u Podgorici Kt.br.146/17 od 26.05.2017. godine, koju je na ročištu povodom odlučivanja o sporazumu o priznanju krivice zastupala B. M., tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 02.08.2017. godine, donio je

P R E S U D U
Okrivljeni J.A., JMBG..., od oca R. i majke S., rođene G., rođen.... godine u P., sa prebivalištem u P., na adresi ul. P. br...., državljanin Crne Gore, razumije crnogorski jezik, njegov jezik je crnogorski, pismen, završio srednju mašinsku školu, po zanimanju mašinski tehničar, neoženjen, bez djece, srednjeg imovnog stanja, osuđivan presudom Osnovnog suda u Podgorici K.br.475/14 od 22.10.2014. godine, zbog krivičnog djela iz čl.239 st.1 KZ CG na kaznu zatvora u trajanju od 3 (tri) mjeseca i presudom Višeg suda u Podgorici K.br.251/08 od 21.07.2009. godine, zbog krivičnog djela iz čl.301 st.1 KZ na kaznu zatvora u trajanju od 1 (jedne) godine i 8 (osam) mjeseci.

Kriv je

Što je:

Dana 30.01.2017. godine, u mjesto Pržine, opština Danilovgrad, svjestan svog djela čije je izvršenje htio, znajući da je njegovo djelo zabranjeno, obijanjem tuđe pokretne stvari oduzeo drugom, u namjeri da njihovim prisvajanjem sebi pribavi protivpravnu imovinsku korist, na način što je upotrebom fizičke snage i podesnog sredstva - pajsera i klina odvalio balkonska vrata na porodičnoj kući i vrata na pomoćnom objektu koji se nalazi u blizini porodične kuće, vlasništvo oštećene M.M., nakon čega je ušao u označene objekte i izvršio premetačinu, te zatim iz istih oduzeo i prisvojio: pet flaša žestokog pića ukupne vrijednosti 106,67 eura, televizor marke "Philips" od 32 inča vrijednosti 150,00 eura, čauru sa natpisom "Moskva" vrijednosti 8,50 eura, DVD uređaj vrijednosti 23,50 eura, ekspres lonac vrijednosti 29,95 eura, pet štapova za pecanje ukupne vrijednosti 20,00 eura, električni pekač vrijednosti 18,00 eura i sat marke "Casio" vrijednosti 30,00 eura, na koji način je sebi pribavio protivpravnu imovinsku korist u vrijednosti označenih stvari u ukupnom iznosu od 386,62 eura,
- čime je izvršio krivično djelo teška krađa iz čl.240 st.1 tač.1 Krivičnog zakonika Crne Gore.

Pa sud okrivljenog J.A., primjenom citranih zakonskih propisa, te čl.4, 5, 13, 15, 32, 36, 42 i 51 KZ CG, te i čl.226, 229 i 374 ZKP-a,
OSUĐUJE
Na kaznu zatvora u trajanju od 1 (jedne) godine, u koju kaznu mu se uračunava vrijeme provedeno u pritvoru počev od 30.01.2017. godine od 19,00 časova pa nadalje.

Dužan je okrivljeni J.A. da na ime troškova krivičnog postupka uplati u korist budžeta Crne Gore novčani iznos od 60,50 €, kao i da na ime sudskog paušala uplati u korist budžeta Crne Gore novčani iznos od 30,00 eura, a sve u roku od 15 dana po pravosnažnosti presude. O troškovima krivičnog postupka u dijelu koji se odnosi na nagradu braniocu po službenoj dužnosti, sud će odlučiti posebnim rješenjem.

Na osnovu čl.239 st.2 ZKP-a, oštećena M.M. se radi ostvarivanja imovinskopravnog zahtjeva upućuje na parnični postupak.

O b r a z l o ž e nj e
Optužnicom Osnovnog državnog tužilaštva u Podgorici Kt.br.146/17 od 26.05.2017. godine, okrivljenom J.A. stavljeno je na teret da je izvršio krivično djelo teška krađa iz čl.240 st.1 tač.1 Krivičnog zakonika Crne Gore.

Dana 11.07.2017. godine, uz dopis Osnovnog državnog tužilaštva u Podgorici Kt.br.146/17 od 03.07.2017. godine, Osnovnom sudu u Danilovgradu, dostavljen je zapisnik o pregovaranju Kt.br.146/17 od 03.07.2017. godine, zapisnik o saslušanju okrivljenog J.A. Kt.br.146/17 od 03.07.2017. godine i sporazum o priznanju krivice okrivljenog Kt.br.146/17 od 03.07.2017. godine, a radi odlučivanja o sporazumu o priznanju krivice.

Na ročištu za razmatranje sporazuma o priznanju krivice, održanom dana 21.07.2017. godine, sud je pročitao dokaze predložene optužnicom i to: iskaz svjedoka R.R. sa zapisnika o saslušanju svjedoka Kti.br.10/17 od 13.02.2017. godine, sačinjen pred Osnovnim državnim tužilaštvom u Podgorici; iskaz svjedoka M.V. sa zapisnika o saslušanju svjedoka Kti.br.10/17 od 04.05.2017. godine, sačinjen pred Osnovnim državnim tužilaštvom u Podgorici; zapisnik o uviđaju Uprave policije OB Danilovgrad br.7/17 od 30.01.2017. godine; potvrdu o privremeno oduzetim predmetima Uprave policije OB Danilovgrad br.7/17 od 30.01.2017. godine; na saglasan predlog stranaka pročitao nalaz i mišljenje vještaka ekonomsko-finansijske struke D.N. od 09.05.2017. godine; pročitao izvod iz kaznene evidencije Ministarstva pravde Crne Gore KE br.87/17 od 05.07.2017. godine, na ime okrivljenog J.A.; pročitao zapisnik o pregovaranju Kt.br.146/17 od 03.07.2017. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici I. M., okrivljenog J.A. i branioca okrivljenog, advokata B.D.a; pročitao zapisnik o saslušanju okrivljenog J.A. Kt.br.146/17 od 03.07.2017. godine, sačinjen pred ODT-om u Podgorici i pročitao sporazum o priznanju krivice Kt.br.146/17 od 03.07.2017. godine, zaključen pred ODT-om u Podgorici, između državnog tužioca Osnovnog državnog tužilaštva u Podgorici I. M., okrivljenog J.A. i branioca okrivljenog, advokata B.D.a, koji sporazum je izmijenjen u čl.2 na ročištu za odlučivanje o sporazumu o priznanju krivice održanom dana 21.07.2017. godine (o čemu su se državni tužilac i okrivljeni saglasili na ročištu održanom dana 21.07.2017. godine).

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog J.A. i da je okrivljeni u vrijeme i na način opisan u izreci ove presude učinio krivično djelo teška krađa iz čl.240 st.1 tač.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice (izmijenjen u čl.2 na ročištu za odlučivanje o sporazumu o priznanju krivice održanom dana 21.07.2017. godine).

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, što je olakšavajuća okolnost na njegovoj strani, a od otežavajućih okolnosti da je isti ranije osuđivan presudom Osnovnog suda u Podgorici K.br.475/14 od 22.10.2014. godine, zbog krivičnog djela iz čl.239 st.1 KZ CG na kaznu zatvora u trajanju od 3 (tri) mjeseca i presudom Višeg suda u Podgorici K.br.251/08 od 21.07.2009. godine, zbog krivičnog djela iz čl.301 st.1 KZ na kaznu zatvora u trajanju od 1 (jedne) godine i 8 (osam) mjeseci.

Imajući u vidu navedenu olakšavajuću i otežavajuću okolnost na strani okrivljenog, ovaj sud je okrivljenog J.A. osudio na kaznu zatvora u trajanju od 1 (jedne) godine, nalazeći da je ista srazmjerna težini učinjenog krivičnog djela i ličnosti okrivljenog kao učinioca, te da će se ovakvom kaznom postići svrha kažnjavanja iz čl.32 KZCG i na taj način dovoljno uticati na okrivljenog da ubuduće ne vrši ista ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZCG.

Na osnovu čl.51 Krivičnog zakonika Crne Gore, okrivljenom J.A. je u izrečenu kaznu zatvora uračunato vrijeme provedeno u pritvoru počev od 30.01.2017. godine od 19,00, kao dana i časa lišenja slobode, pa nadalje.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka u korist budžeta Crne Gore uplati novčani iznos od 60,50 €, koji troškovi se odnose na ime nagrade vještaku ekonomsko-finansijske struke D.N. za izradu nalaza i mišljenja od 09.05.2017. godine, a takođe je okrivljeni obavezan da po osnovu sudskog paušala uplati u korist budžeta Crne Gore novčani iznos od 30,00 eura, koji iznos je odmjeren srazmjerno trajanju, složenosti ovog postupka i imovnom stanju okrivljenog. Navedene novčane iznose okrivljeni je dužan platiti u roku od 15 dana po pravosnažnosti presude, dok će o troškovima krivičnog postupka u dijelu koji se odnosi na nagradu braniocu po službenoj dužnosti, sud odlučiti posebnim rješenjem, a sve u skladu sa zaključenim sporazumom o priznanju krivice.

Na osnovu čl.239 st.2 ZKP-a, oštećena M.M. se radi ostvarivanja imovinskopravnog zahtjeva upućuje na parnični postupak, budući da činjenice utvrđene u ovom postupku ne pružaju pouzdan osnov ni za potpuno, ni za djelimično presuđenje u tom dijelu, a njihovo utvrđivanje bi vodilo nepotrebnom odugovlačenju postupka.

Na osnovu izloženog, a u smislu odredbe čl.303 st.1 ZKP-a, odlučeno je kao u izreci presude.

ZAPISNIČARKA SUTKINJA
Ana Ivanović Sonja Keković
DOSTAVITI:

- ODT Podgorica
- Okrivljenom J.A.

- Braniocu okrivljenog, advokatu B.D.u
- Oštećenoj M.M.

PRAVNA POUKA: Protiv ove presude dozvoljena je žalba Višem sudu u Podgorici, preko ovog suda u roku od 15 dana od dana prijema pismenog otpravka iste, samo u slučaju kada presuda nije u skladu sa zaključenim sporazumom.