K. br. 63/16
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje, kao zapisničara, u krivičnom postupku protiv okrivljenog F. Š., zbog krivičnog djela građenje objekta bez građevinske dozvole iz čl. 326a Krivičnog zakonika, nakon javnog glavnog pretresa, održanog dana 07.03.2016. godine, u prisustvu zastupnice optužbe Marije Kažić, savjetnice u ODT Podgorica i okrivljenog, istog dana izrekao je i objavio
P R E S U D U
Okrivljeni: F. Š., JMB xxxxxxxxxxxxx, od oca R. i majke B., rođene L., rođen 24.07.19xx. godine u Bijelom Polju, sa prebivalištem u Podgorici – Karabuško polje bb, državljanin Crne Gore, razumije crnogorski jezik, a koji je i njegov jezik, pismen, završio osnovnu školu, nezaposlen, oženjen, otac dvoje djece, lošeg imovnog stanja, ranije neosuđivan, protiv kojeg se ne vodi postupak za drugo krivično djelo.

Kriv je

Što je:

Tokom avgusta 2012. godine, u Podgorici, u naselju Karabuško polje, na katastarskoj parceli broj 1769/74 KO Tuzi, postupajući protivno odredbi člana 69 Zakona o uređenju prostora i izgradnji objekata, započeo građenje objekta, dimenzija u osnovi cca 8,5 x 9,0 metara, na način što je na temeljnom soklu i podnoj ploči visine 80 cm betonskim blokovima ozidao zidove etaže prizemlje do visine 7 redova, a da prethodno za nevedene radove nije pribavio građevinsku dozvolu, pri čemu je bio svjestan svog djela i htio njegovo izvršenje, znajući da je isto zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu sud za navedeno krivično djelo primjenom  čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 72/16 od 05.02.2016. godine okrivljenom F. Š. stavljeno je na teret izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnica optužbe je na glavnom pretresu precizirala pravnu kvalifikaciju krivičnog djela na način što je iz iste izostavila riječi "Crne Gore" budući da je u vrijeme izvršenja krivičnog djela važio Krivični zakonik. U završnoj riječi, navela je da u cjelosti ostaje pri podnijetom optužnom predlogu, obzirom da je okrivljeni priznao izvršenje krivičnog djela opisujući vrijeme, mjesto i način onako kako je to predstavljeno optužnim aktom i predložila sudu da istog oglasi krivim i osudi po zakonu.

Okrivljeni F. Š. u odbrani datoj u prethodnom postupku priznao je izvršenje krivičnog djela koje mu se stavlja na teret i naveo da je 2011. godine u mjestu Karabuško polje kupio parcelu površine od oko 300 m2, na kojoj je tokom avgusta 2012. godine započeo gradnju kuće, a na način što je uradio temeljnu coklu visine od oko 80 cm, na kojoj je ozidao etažu, stavio ploču i tako sagrađeni objekat, koji je sada pod pločom, upodobio je kako bi u istom mogao da živi sa svojom porodicom. Za gradnju predmetne kuće nije imao građevinsku dozvolu i bilo mu je poznato da se ona ne može dobiti, jer ta lokacija nije urbanizovana, a istu je bio prinuđen da sagradi kako bi stvorio koliko - toliko normalne uslove za život svojoj porodici i sebi. Spreman je da, ukoliko se steknu uslovi, legalizuje objekat i plati državi sve obaveze koje iz toga proizilaze. Na glavnom pretresu ponovio je odbranu datu u prethodnom postuku i dodao da je objekat koji je sagradio dimenzija u osnovi 8,50 m x 9 m, a u vrijeme kada je dolazila inspekcija on je bio u inostranstvu, o čemu posjeduje dokaz, a na objektu su bili radnici i u toku je bila izgradnja, odnosno bio je izliven temelj i ozidano nekoliko redova blokova. U završnoj riječi naveo je da priznaje da je učinio djelo koje mu se stavlja na teret, te da je bio boljeg imovnog stanja i da je imao mogućnosti da kuću izgradi u nekom urbanizovanom naselju do ovoga ne bi došlo. Izrazio je kajanje zbog učinjenog i obećao da će čim se stvore uslovi izmiriti sve obaveze prema državi, a pitanje svoje krivice ostavio je sudu na ocjenu, s tim što je zamolio sud da ima u vidu njegove lične i porodične prilike prilikom odmjeravanja kazne.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 247/2016 od 09.02.2016. godine na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni tokom avgusta 2012. godine, u Podgorici, u naselju Karabuško polje, na katastarskoj parceli broj 1769/74 KO Tuzi, postupajući protivno odredbi člana 69 Zakona o uređenju prostora i izgradnji objekata, započeo građenje objekta, dimenzija u osnovi cca 8,5 x 9,0 metara, na način što je na temeljnom soklu i podnoj ploči visine 80 cm betonskim blokovima ozidao zidove etaže prizemlje do visine 7 redova, a da prethodno za nevedene radove nije pribavio građevinsku dozvolu.

Članom 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a tokom postupka je utvrđeno da okrivljeni nije imao navedenu dozvolu.

Okrivljeni je postupajući na navedeni način, bio svjestan svog djela, odnosno da preduzima ranju početka izgradnje objekta, i to protivno zakonskim propisima, bez građevinske dozvole, pa je to i htio, čime su se u radnjama okrivljenog pored objektivnih stekli i subjektivni elementi bića krivičnog djela građenje objekta bez građevinske dozvole iz čl. 326a Krivičnog zakonika.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio pobude zbog kojih je izvršio krivično djelo, odnosno da je građevinski objekat izgradio radi rješavanja stambenog pitanja, njegov raniji život i s tim u vezi njegovu raniju neosuđivanost, koja je utvrđena uvidom u izvod iz registra kaznenih evidencija Ministarstva pravde KE 247/2016 od 09.02.2016. godine, njegove lične prilike, odnosno da je oženjen, otac dvoje djece, nezaposlen, lošeg imovnog stanja, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, shodno čl. 45 st. 1 tač. 1 i 46 st. 1 tač. 5 Krivičnog zakonika, okrivljenom ublažio kaznu ispod zakonom zaprijećenog minimuma, i utvrdio mu kaznu zatvora u trajanju od 3 (tri) mjeseca, nalazeći pritom da okrivljenom nije nužno izreći kaznu, već mu je primjenom čl. 53 i 54 Krivičnog zakonika, izrekao uslovnu osudu, nalazeći da će se ovom mjerom upozorenja uz rok provjeravanja od 1 (jedne) godine u dovoljnoj mjeri uticati da okrivljeni ubuduće ne vrši krivična djela, te da će se na taj način u cjelosti ostvariti svrha izricanja uslovne osude iz čl. 52 st. 2 Krivičnog zakonika, a u okviru opšte svrhe izricanja krivičnih sankcija iz čl. 4 st. 2 Krivičnog zakonika.

Kako je okrivljeni oglašen krivim, sud ga je obavezao da na ime troškova postupka plati iznos od 30,00 eura, a koji se odnosi na ime paušala kao dijela troškova krivičnog postupka, određenog prema trajanju i složenosti postupka i imovinskim prilikama okrivljenog, shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 07.03.2016. godine
ZAPISNIČAR S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja