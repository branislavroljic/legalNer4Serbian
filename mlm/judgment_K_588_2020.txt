K. br. 588/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog G. D. zbog krivičnog djela nedozvoljena trgovina iz čl. 284 st. 3 u vezi st. 2 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 31.07.2020. godine, donio je
P R E S U D U
Okrivljeni:

G. D., od oca F. i majke L., rođene M., rođen ... godine u S., sa prebivalištem u mjestu R. - V. M., državljanin Republike Albanije, ne razumije crnogorski jezik, njegov jezik je albanski, nezaposlen, oženjen, otac troje djece, pismen, završio osnovnu školu, lošeg imovnog stanja, neosuđivan, protiv kojeg se ne vodi postupak za drugo krivično djelo, u pritvoru po rješenju sudije za istragu Kri. br. 588/20 od 03.07.2020. godine od 01.07.2020. godine u 11:00 časova.

Kriv je

Što je:

Dana 01.07.2020. godine, oko 05:00 časova u mjestu T. - GO T., svjestan svog djela, čije je izvršenje htio, znajući da je isto zabranjeno, suprotno čl. 6 Zakona o duvanu ("Sl. list Crne Gore", br. 48/08 od 11.08.2008. godine, 76/08 od 12.12.2008. godine, 40/11 od 08.08.2011. godine, 42/15 od 29.07.2015. godine), neovlašćeno kupio robu čije je stavljanje u promet zabranjeno, na način što je od nepoznatog lica kupio 221 kg rezanog duvana upakovanog u 442 pakovanja od po pola kilograma, ukupne vrijednosti 8.840,00 eura, koja roba je pronađena istog dana prilikom pretresa okrivljenog koji je na konjima prenosio navedenu robu, izvršenog od strane službenika Sektora granične policije - SGP I Podgorica,
- čime je izvršio krivično nedozvoljena trgovina iz čl. 284 st. 3 u vezi st. 2 Krivičnog zakonika Crne Gore.

Pa sud okrivljenog zbog navedenog krivičnog djela primjenom čl. 4 st. 2, čl. 32 čl. 36, čl. 42 st. 1 i čl. 51 st. 1 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 30 (trideset) dana, u koju kaznu mu se uračunava vrijeme provedeno u pritvoru od 01.07.2020. godine sa početkom u 11:00 časova, pa nadalje.

Na osnovu čl. 75 st. 3 u vezi čl. 284 st. 6 Krivičnog zakonika Crne Gore prema okrivljenom se izriče:

MJERA BEZBJEDNOSTI
ODUZIMANjE PREDMETA
Oduzima se od okrivljenog 221 kg rezanog duvana upakovanog u 442 pakovanja od po pola kilograma, kao predmet nedozvoljene trgovine.

Obavezuje se okrivljeni da plati na ime troškova krivičnog postupka iznos od 90,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom G. D. je optužnim predlogom Osnovnog državnog tužilaštva Podgorica Kt. br. 1038/20 od 23.07.2020. godine, stavljeno na teret krivično djelo nedozvoljena trgovina iz čl. 284 st. 3 u vezi st. 2 Krivičnog zakonika Crne Gore.

Nakon podnošenja optužnog predloga sudu, državni tužilac, okrivljeni G. D. i njegova braniteljka adv. M. C. su zaključili sporazume o priznanju krivice dana 30.07.2020. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državni tužilac pružio dovoljno dokaza o krivici okrivljenog, te da je okrivljeni G. D. u vrijeme, mjestu i na način opisan u izreci ove presude učinio krivično djelo nedozvoljena trgovina iz čl. 284 st. 3 u vezi st. 2 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenio državni tužilac prilikom pregovaranja o vrsti i visini krivične sankcije, i to njegove lične prilike, odnosno da je nezaposlen i lošeg imovnog stanja, da je oženjen i otac troje djece, njegov raniji život, odnosno činjenicu da nije osuđivan, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka te iskreno kajanje, dok otežavajućih okolnosti nije bilo.

Shodno čl. 51 st. 1 Krivičnog zakonika Crne Gore okrivljenom će se u kaznu zatvora uračunati vrijeme provedeno u pritvoru na način kako je to predstavljeno u izreci presude.

Na osnovu čl. 75 i čl. 284 st. 6 Krivičnog zakonika Crne Gore okrivljenom je izrečena mjera bezbjednosti oduzimanje predmeta, odnosno 221 kg rezanog duvana upakovanog u 442 pakovanja od po pola kilograma, s obzirom da se radi o robi koja je predmet nedozvoljene trgovine.

Na osnovu čl. 226 i čl. 229 Zakonika o krivičnom postupku sud je obavezao okrivljenog da na ime troškova krivičnog postupka plati iznos od 90,50 €, od čega na ime troškova ekonomsko finansijskog vještačenja iznos od 60,50 € i na ime paušalnih troškova krivičnog postupka iznos od 30,00 € koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 31.07.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja