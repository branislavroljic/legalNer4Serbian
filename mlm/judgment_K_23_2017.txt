K.br.23/17
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog R.D.a, koga brani branilac M. A., advokat iz P., zbog krivičnog djela krađa iz čl.239 st.1 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.284/17 od 20.03.2017. godine, koji je na ročištu povodom odlučivanja o sporazumu o priznanju krivice zastupao N. B., tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 25.07.2017. godine, donio je

P R E S U D U
Okrivljeni R.D., JMBG ..., od oca R. i majke Z., rođene P., rođen.... godine u D., sa prebivalištem u D., na adresi O.l.b.b., državljanin Crne Gore, razumije crnogorski jezik, njegov jezik je crnogorski, pismen, završio srednju školu, nezaposlen, oženjen, otac četvoro djece, lošeg imovnog stanja, neosuđivan.

Kriv je

Što je:

Dana 17. marta 2016. godine, u mjestu Orja Luka, opština Danilovgrad, svjestan svog djela čije je izvršenje htio, znajući da je njegovo djelo zabranjeno, tuđu pokretnu stvar - električnu energiju, vlasništvo oštećenog d.o.o. "Crnogorskog elektrodistributivnog sistema" Podgorica, oduzeo drugom u namjeri da njenim prisvajanjem sebi pribavi protivpravnu imovinsku korist u vrijednosti preko 150,00 eura, na način što je isključio napajanje svog električnog brojila sa odvoda osigurača, a zatim sa dovodne kleme kablom napravio most na odvodnu klemu prema svom stambenom objektu, usljed čega se utrošak električne energije preko mjernog mjesta nije mogao registrovati, u čemu je otkriven prilikom kontrole od strane radnika označenog privrednog društva,
- čime je izvršio krivično djelo krađa iz čl.239 st.1 Krivičnog zakonika Crne Gore.

Pa sud okrivljenom, primjenom citiranih zakonskih propisa, te čl. 4, 5, 13, 15, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ista neće izvršiti ako okrivljeni za vrijeme od 1 (jedne) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka - sudskog paušala uplati u korist budžeta Crne Gore novčani iznos od 30,00 €, u roku od 15 dana po pravosnažnosti presude.

Na osnovu čl.239 st.2 ZKP-a, oštećeni "Crnogorski elektrodistributivni sistem" DOO Podgorica se radi ostvarivanja imovinskopravnog zahtjeva upućuje na parnični postupak.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.284/17 od 20.03.2017. godine, okrivljenom R.D.u stavljeno je na teret da je izvršio krivično djelo krađa iz čl.239 st.1 Krivičnog zakonika Crne Gore.

Dana 16.06.2017. godine, uz dopis Osnovnog državnog tužilaštva u Podgorici Kt.br.284/17 od 15.06.2017. godine, Osnovnom sudu u Danilovgradu dostavljen je zapisnik o pregovaranju Kt.br.284/17 od 15.06.2017. godine, zapisnik o saslušanju okrivljenog R.D.a Kt.br.284/17 od 15.06.2017. godine i sporazum o priznanju krivice okrivljenog Kt.br.284/17 od 15.06.2017. godine.

Na ročištu za razmatranje sporazuma o priznanju krivice održanom dana 06.07.2017. godine, sud je pročitao dokaze predložene optužnim predlogom i to: iskaz svjedoka V.B.a iz prethodnog postupka; iskaz svjedoka S.LJ.a iz prethodnog postupka; zapisnik o kontroli mjernog mjesta AD Elektroprivreda Crne Gore Nikšić br.37486 od 17.03.2016. godine; izvršio uvid u energetsku karticu potrošača od 18.03.2016. godine; izvršio uvid u kopiju fotografija sačinjenih prilikom kontrole mjernog mjesta; pročitao izvod iz registra kaznenih evidencija Ministarstva pravde Crne Gore KE br.42/17 od 04.04.2017. godine, na ime R.D.a; zapisnik o pregovaranju Kt.br.284/17 od 15.06.2017. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici M. T., okrivljenog R.D.a i branioca okrivljenog, advokata M. A.; zapisnik o saslušanju okrivljenog R.D.a Kt.br.284/17 od 15.06.2017. godine, sačinjen pred ODT-om u Podgorici i sporazum o priznanju krivice Kt.br.284/17 od 15.06.2017. godine, zaključen pred ODT-om u Podgorici, između državnog tužioca M. T., okrivljenog R.D.a i branioca okrivljenog, advokata M. A..

Iz sadržine provedenih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog R.D.a i da je okrivljeni u vrijeme i na način opisan u izreci ove presude učinio krivično djelo krađa iz čl.239 st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, porodične prilike okrivljenog - oženjen, otac četvoro djece, kao i loše imovno stanje okrivljenog, te i činjenicu da ranije nije osuđivan, što su olakšavajuće okolnosti na njegovoj strani, dok otežavajućih okolnosti na strani okrivljenog nije bilo, pa sud nalazi da će se u konkretnom slučaju izrečenom uslovnom osudom, kojom je okrivljenom R.D.u utvrđena kazna zatvora u trajanju od 30 (trideset) dana, sa rokom provjeravanja u trajanju od 1 (jedne) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka - sudskog paušala u korist budžeta Crne Gore uplati novčani iznos od 30,00 €, koji iznos je odmjeren srazmjerno trajanju, složenosti ovog postupka i imovnom stanju okrivljenog. Navedeni novčani iznos okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Na osnovu čl.239 st.2 ZKP-a, oštećeni "Crnogorski elektrodistributivni sistem" DOO Podgorica se radi ostvarivanja imovinskopravnog zahtjeva upućuje na parnični postupak, budući da činjenice utvrđene u ovom postupku ne pružaju pouzdan osnov ni za potpuno, ni za djelimično presuđenje u tom dijelu, a njihovo utvrđivanje bi vodilo nepotrebnom odugovlačenju postupka.

Na osnovu izloženog, a u smislu odredbe čl.303 st.1 ZKP-a, odlučeno je kao u izreci presude.

ZAPISNIČARKA SUTKINJA
Ana Ivanović Sonja Keković
DOSTAVITI:

- ODT Podgorica
- Okrivljenom R.D.u
- Braniocu okrivljenog, advokatu Miroslavu Adžiću
- Oštećenom DOO "Crnogorskom elektrodistributivnom sistemu" Podgorica
PRAVNA POUKA: Protiv ove presude dozvoljena je žalba Višem sudu u Podgorici, preko ovog suda u roku od 8 dana od dana prijema pismenog otpravka iste, samo u slučaju kada presuda nije u skladu sa zaključenim sporazumom.