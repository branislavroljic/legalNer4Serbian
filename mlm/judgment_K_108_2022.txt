K. br. 108/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog F. K., zbog krivičnog djela nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore, nakon javnog glavnog pretresa održanog 14.03.2022. godine, u prisustvu zastupnice optužbe S. P. - savjetnice u Osnovnom državnom tužilaštvu u Podgorici i okrivljenog, istog dana izrekao je i objavio,
P R E S U D U
Okrivljeni: F. K., JMB ..., od oca B. i majke R., rođene K., rođen .... godine u Podgorici, sa prebivalištem u P. - T. b.b. Ulica .., državljanin Crne Gore, razumije crnogorski jezik, koji je i njegov jezik, nezaposlen, neoženjen, otac dvoje djece, nepismen, bez škole, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 25. januara 2022. godine, oko 17.30 časova, u T., u porodičnoj kući, svjestan svog djela, čije je izvršenje htio i znajući da je isto zabranjeno, primjenom grubom nasilja narušio tjelesni integritet člana svoje porodice, vanbračne supruge oštećene O.E., na način što je stisnutom pesnicom udario oštećenu u predjelu desnog oka, te je koljenom pritisnuo u predjelu tijela, nakon čega je nogom udario u predjelu rebara, desne nadlaktice i nekoliko puta u predjelu desne ruke, kojom prilikom je oštećena zadobila laku tjelesnu povredu u vidu krvnog podliva ispod desnog oka promjera 4x2 cm, nagnječenja desnog ramena, promjera 3x2 cm, višestrukih oguljotina desnog lopatičnog predjela, dužine oko 2 cm do 5x4 cm i višestrukih oguljotina desnog dojkinog predjela, dužine od oko 2 cm do oko 4 cm,
- čime je izvršio krivično djelo nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 90,50 €, u roku od 15 dana po pravosnažnosti presude, pod prijetnjom izvršenja.

Oštećena E. O. se upućuje da imovinskopravni zahtjev u cjelini može ostvarivati u parničnom postupku.

O b r a z l o ž e nj e
Okrivljenom F K. je optužnim predlogom Osnovnog državnog tužilaštva u Podgorici Kt. br. .../22 od 11.02.2022. godine stavljeno na teret krivično djelo nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore. Zastupnica optužbe je u završnoj riječi predložila sudu da okrivljenog oglasi krivim i da ga osudi po zakonu.

Okrivljeni F. K. je na glavnom pretresu priznao izvršenje krivičnog djela koje mu se stavlja na teret i krivicu, u bitnom navodeći da je sve tačno sto je ispričala njegova supruga. Toga dana je udario oštećenu stisnutom pesnicom u predjelu desnog oka, a onda je koljenom pritisnuo u predjelu tijela i potom joj zadao nekoliko udaraca nogom u predjelu rebara i desne ruke, zbog čega je ona zadobila povrede. Nakon tog događaja oštećena je odvela djecu i prešla da živi kod svojih roditelja što njemu teško pada. U završnoj riječi je naveo da se kaje zbog toga što je uradio, da se ovo više nikada neće ponoviti, da treba da dobije posao i da od te plate treba da izdržava sedmoro u porodici.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim dokaza od kojeg zavisi vrsta i mjera krivične sankcije, odnosno pročitan je izvod iz registra kaznenih evidencija Ministarstva pravde, ljudskih i manjinskih prava KE .../2022 od 21.02.2022. godine. Na taj način je tokom postupka nesumnjivo utvrđeno da je okrivljeni dana 25. januara 2022. godine, oko 17.30 časova, u T., u porodičnoj kući, primjenom grubom nasilja narušio tjelesni integritet člana svoje porodice, vanbračne supruge oštećene E. O., na način što je stisnutom pesnicom udario oštećenu u predjelu desnog oka, te je koljenom pritisnuo u predjelu tijela, nakon čega je nogom udario u predjelu rebara, desne nadlaktice i nekoliko puta u predjelu desne ruke, kojom prilikom je oštećena zadobila laku tjelesnu povredu u vidu krvnog podliva ispod desnog oka promjera 4x2 cm, nagnječenja desnog ramena, promjera 3x2 cm, višestrukih oguljotina desnog lopatičnog predjela, dužine oko 2 cm do 5x4 cm i višestrukih oguljotina desnog dojkinog predjela, dužine od oko 2 cm do oko 4 cm.

Cijeneći subjektivni odnos okrivljenog prema izvršenom djelu, sud nalazi da je okrivljeni bio svjestan da zadajući udarac oštećenoj stisnutom pesnicom u predjelu desnog oka, pritiskanjem koljenom u predjelu tijela, nakon čega je nogom udario u predjelu rebara desne nadlaktice i nekoliko puta u predjelu desne ruke, primjenjuje grubo nasilje prema članu svoje porodice, vanbračnoj partnerci sa kojom ima dvoje zajedničke djece, te da na taj način narušava njen tjelesni integritet, što je u konkretnom slučaju očigledno i htio. Time je u njegovim radnjama osim objektivnih ostvaren i subjektivni element bića krivičnog djela nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je lošeg imovnog stanja, da je nezaposlen, njegovo držanje poslije učinjenog krivičnog djela izraženo kroz jasno i potpuno priznanje i izraženo kajanje, njegov raniji život odnosno neosuđivanost, koja je utvrđena iz izvoda iz registra kaznenih evidencija Ministarstva pravde, ljudskih i manjinskih prava KE .../2022 od 21.02.2022. godine, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore, izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od tri mjeseca i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati iznos od 90,50 €, od čega na ime troškova medicinskog vještačenja iznos od 60,50 € i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju okrivljenog.

Oštećena E. O.

OSNOVNI SUD U PODGORICI

Dana 14.03.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici,
ZAPISNIČARKA S U D I J A
Edina Kraja Rade Ćetković
DN-a: Po primjerak presude dostaviti:

- ODT Podgorica,
- Okrivljenom,
- Oštećenoj,
- a/a.

Postupljeno dana ________________
Namještenik suda_________________