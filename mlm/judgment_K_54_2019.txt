U IME CRNE GORE
K.br. 54/19
OSNOVNI SUD U HERCEG NOVOM, sudija Andrija Marojević, uz učešće namještenice suda Tereze Milović kao zapisničarke, u krivičnom predmetu protiv okrivljenog S.S., zbog krivičnog djela iz čl. 403 st. 1 KZ CG, nakon pravosnažnosti rješenja o usvajanju sporazuma o priznanju krivice K.br. 54/19 od 12.06.2019. godine, dana 11.07.2019. godine donio je

P R E S U D U
Okrivljeni:

S.S., JMB ...., od oca I. i majke H. rođene H., rođen ..... godine u BP, s prebivalištem u mjestu rođenja – ...., državljanin Crne Gore, ugostitelj, bez zaposlenja, neoženjen, bez đece, ranije osuđivan: presudom Osnovnog suda u Bijelom Polju K.br. 724/93 od 07.06.1996. godine na kaznu zatvora u trajanju od tri mjeseca zbog izvršenja krivičnog djela iz čl. 145 st. 1 tač. 1 KZ; presudom Osnovnog suda u Bijelom Polju K.br. 160/97 od 14.11.1997. godine na kaznu zatvora u trajanju od četiri mjeseca zbog izvršenja krivičnog djela iz čl. 36 st. 1 KZ; presudom Osnovnog suda u Bijelom Polju K.br. 28/98 od 29.05.1998. godine na kaznu zatvora u trajanju od šest mjeseci zbog izvršenja krivičnog djela iz čl. 145 KZ; presudom Osnovnog suda u Bijelom Polju K.br. 688/01 od 14.03.2003. godine izrečena mu uslovna osuda – tri mjeseca zatvora uslovno na jednu godinu, zbog izvršenja krivičnog djela iz čl. 207 st. 1 KZ; presudom Osnovnog suda u Prijepolju K.br. 192/09 od 28.04.2010. godine na kaznu zatvora u trajanju od tri godine zbog izvršenja krivičnog djela iz čl. 348 st. 3 u vezi st. 1 tač. 1 KZ; presudom Višeg suda u Bijelom Polju Kv.br. 104/11 od 28.03.2011. godine na kaznu zatvora u trajanju od tri godine zbog izvršenja krivičnog djela iz čl. 145 st. 1 tač. 1 KZ; presudom Višeg suda u Bijelom Polju K.br. 27/13 od 13.02.2014. godine na kaznu zatvora u trajanju od pet godina i tri mjeseca zbog izvršenja krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 tač. 1 KZ CG u sticaju s krivičnim djelom nedozvoljeno držanje oružja i eksplozivnih materija iz čl. 403 st. 2 u vezi st. 1 KZ CG; nalazi se u pritvoru po rješenju Osnovnog suda u Herceg Novom Kri.br. 32/19 od 01.04.2019. godine koji se računa od 29.03.2019. godine od 20:00 časova kao dana i časa lišenja slobode,
Kriv je

Što je:

dana 29.03.2019. godine u popodnevnim časovima u Kamenarima – Opština Herceg Novi, suprotno čl. 5 st. 2 Zakona o oružju, bez odgovarajućeg odobrenja nosio oružje B kategorije – pištolj "CZ" kalibra 7,62 mm, serijski broj 199792, pri čemu je bio svjestan svoga djela i htio njegovo izvršenje,
čime je učinio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore,
Pa ga sud za učinjeno djelo primjenom citiranih zakonskih odredbi i odredbi čl. 4 st. 2, čl. 32, 42, 45, 46 i 51 Krivičnog zakonika Crne Gore te odredbi čl. 303 st. 1 Zakonika o krivičnom postupku
OSUĐUJE
Na kaznu zatvora u trajanju od 9 (devet) mjeseci, u koju kaznu mu se uračunava vrijeme provedeno u pritvoru od 29.03.2019. godine od 20:00 časova, kao dana i časa lišenja slobode, pa nadalje.

Na osnovu čl. 75 st. 1 KZ CG okrivljenom S.S.u izriče se MJERA BEZBJEDNOSTI oduzimanje predmeta – od okrivljenog se trajno oduzima pištolj "CZ" kalibra 7,62 mm, serijski broj 199792.

Dužan je okrivljeni S.S. na ime troškova krivičnog postupka uplatiti iznos od 750,00 € na žiro-račun Osnovnog suda u Herceg Novom br. 832-158-14, u roku od petnaest dana po pravosnažnosti ove presude.

O b r a z l o ž e nj e
Okrivljeni S.S., zajedno sa svojim braniocem po službenoj dužnosti SS.L.advokatom iz HN, je s državnim tužiocem Osnovnog državnog tužilaštva u Herceg Novom Nikolom Samardžićem zaključio sporazum o priznanju krivice, zbog učinjenog krivičnog djela nedozvoljeno držanje oružja i eksplozivnih materija iz čl. 403 st. 1 KZ CG, koje se stavlja na teret okrivljenom optužnim prijedlogom Osnovnog državnog tužilaštva u Herceg Novom Kt.br. 54/19 od 24.04.2019. godine.

Cijeneći da li postoji krivično djelo i krivica okrivljenog za isto sud je na ročištu za razmatranje sporazuma o priznanju krivice pročitao zapisnik o pregovaranju između stranaka sačinjen kod Osnovnog državnog tužilaštva u Herceg Novom Kt.br. 54/19 od 13.05.2019. godine, potvrdu UP CB Herceg Novi o privremeno oduzetim predmetima broj 240/19-2364 od 29.03.2019. godine, izvještaj o balističkom vještačenju Forezničkog centra Danilovgrad broj 1254/19 od 15.04.2019. godine, izvod iz kaznene evidencije za okrivljenog.

Iz sadržine prikupljenih dokaza, na koje okrivljeni i njegov branilac nijesu imali nikakvih primjedbi, sud je uvjerenja da je nesumnjivo dokazano da je okrivljeni učinio krivično djelo koje mu se stavlja na teret, na način, u vrijeme i na mjestu kako je opisano u izreci, zbog čega je okrivljeni oglašen krivim, nakon što je sporazum o priznanju krivice pravosnažno usvojen. Dakle, kada se u logičku vezu dovedu prikupljeni dokazi, kao i kazivanje okrivljenog đe on priznaje krivicu za djelo, dâ se nesumnjivo zaključiti da je okrivljeni učinio krivično djelo koje mu se stavlja na teret.

Što se tiče krivične sankcije izrečene okrivljenom, sud je mišljenja da je prijedlog stranaka i u tom dijelu prihvatljiv. Naime, sud priznanje okrivljenog i izraženo kajanje tretira kao olakšavajuću okolnost. Ranija višestruka osuđivanost okrivljenog, pak, od suda je cijenjena kao otežavajuća okolnost. Sud je navedene okolnosti cijenio shodno čl. 42 KZ CG, pa ga je osudio na kaznu zatvora u trajanju od devet mjeseci, u koju mu se shodno čl. 51 KZ CG uračunava vrijeme provedeno u pritvoru od 29.03.2019. godine od 20:00 časova kao dana i časa lišenja slobode, a čime će se, uvjerenje je suda, na okrivljenog uticati da ubuduće ne čini krivična djela i time postići svrha kažnjavanja iz čl. 32 KZ CG, a u okviru opšte svrhe propisivanja i izricanja krivičnih sankcija iz čl. 4 st. 2 KZ CG.

Na osnovu čl. 75 st. 1 KZ CG sud je okrivljenom izrekao mjeru bezbjednosti oduzimanje predmeta, kojom je od imenovanog okrivljenog trajno oduzeo pištolj "CZ" kalibra 7,62 mm, serijski broj 199792, jer se ovom mjerom, mišljenje je suda, otklanjaju uslovi za dalje vršenje krivičnih djela, a time postiže svrha izricanja mjera bezbjednosti iz čl. 66 KZ CG, a u okviru opšte svrhe propisivanja i izricanja krivičnih sankcija iz čl. 4 st. 2 KZ CG.

Shodno zaključenom sporazumu, a temeljem čl. 229 ZKP-a, sud je obavezao okrivljenog da na ime paušalnih troškova krivičnog postupka uplati iznos od 750,00 €.

Iz iznijetih razloga, osnovom čl. 303 st. 1 ZKP-a, odlučeno je kao u izreci.

OSNOVNI SUD U HERCEG NOVOM

Dana 11.07.2019. godine
Zapisničarka,
Tereza Milović
SUDIJA,
Andrija Marojević
PRAVNA POUKA: Protiv presude se može izjaviti žalba Višem sudu u Podgorici u roku od petnaest dana od dana prijema iste. Žalba se izjavljuje preko ovoga suda, a dozvoljena je samo ukoliko presuda nije u skladu sa zaključenim sporazumom o priznanju krivice.