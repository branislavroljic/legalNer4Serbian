K.br. 824/21
U IME CRNE GORE
OSNOVNI SUD U PODGORICI, po sudiji Đuković Goranu, uz učešće namještenika suda Radević Sanje kao zapisničara, u krivičnom predmetu protiv okrivljenog Ć. N. iz Podgorice, koju brani advokat V. J., zbog krivičnog djela omogućavanje uživanja opojnih droga iz čl. 301 st. 2 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 10.02.2022. godine, donio je

P R E S U D U
Okrivljeni:

Ć. N., sa JMB xxxxxxxxxxxxx, od oca M. i majke N., rodjene M., rodjenog xx.xx.19xx. godine u Podgorici, sa prebivalištem u Podgorici, Z. M., A. ulica br. x, državljanin Crne Gore, po zanimanju radnik u perionici, pismen, završio srednju mašinsku školu, neoženjen, nema djecu, lošeg imovnog stanja, neosuđivan,
KRIV JE
Zato što je:

Dana 01. septembra 2021. godine oko 21,30 časova u Podgorici, u mjestu Mojanovići, svjestan svog djela čije je izvršenje htio, znajući da je njegovo djelo zabranjeno, dao opojnu drogu na uživanje maloljetnom licu, oštećenom K. D., tako što je u vozilu marke " Opel kadet", registarskih oznaka PG GHxxx, izvadio zamotuljak opojne droge - marihuane, težine oko 3gr, supstance proglašene za opjnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Službeni list CG br.41/2018), a potom je dao oštećenom maloljetnom K. D. koji je napravio dva tzv. džointa, zamotavajući sadržaj opojne droge u rizlu, a potom je jedan dao oštećenom na uživanje pušenjem,
- čime je izvršio krivično djelo omogućavanje uživanja opojnih droga iz čl. 301 st. 2 u vezi st. 1 Krivičnog zakonika Crne Gore.

Za ovim sud na osnovu čl. 2,3,4 st. 2, čl. 13 st. 1, čl. 15, čl. 32, čl. 36, čl. 36a, čl. 42 st. 1, čl. 45, čl. 46 i čl. 51 Krivičnog zakonika Crne Gore,
OSUĐUJE
Na kaznu zatvora u trajnju od 6 (šest) mjeseci, u koju mu se uračunava vrijeme za koje je bio lišen slobode od 02.09.2021. godine od 01:00 časova, do 02.09.2021. godine do 09,30 časova, a koju kaznu će izdržavati u prostorijama za stanovanje i ne smije napuštati prostoriju u kojima stanuje, osim u slučajevima propisanim zakonom kojom se uređuje izvršenje krivičnih sankcija, a ukoliko okrivljeni jednom u trajanju preko 6 časova ili dva puta u trajanju do 6 časova samovoljno napusti prostoriju u kojima stanuje, sud će mu odrediti da ostatak kazne zatvora izdrži u Upravi za izvršenje krivičnih sankcija.

Sud okrivljenom, na osnovu čl. 75 st. 1 Krivičnog zakonika Crne Gore,
I z r i č e:

MJERU BEZBJEDNOSTI
Oduzimanje predmeta i to: opojne droge marihuane.

Obavezuje se okrivljeni da ovom sudu na ime paušala uplati novčani iznos od 30,00 eura, kao i da naknadi troškove postupka koje je sud imao angažovanjem branioca po službenoj dužnosti, o kojima će sud odlučiti naknadno posebnim rješenjem, sve u roku od 15 dana po pravosnažnosti presude.

O b r a z l o ž e nj e
Optužnicom Osnovnog državnog tužilaštva u Podgorici Kt. br. 1292/21 od 15.11.2021. godine, okrivljenom Ć. N., stavljeno je na teret krivično djelo omogućavanje uživanja opojnih droga iz čl. 301 st. 2 u vezi st. 1 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, državna tužiteljka Protić Jelena podnijela je sudu dokaze koje je prikupila u prethodnom postupku.

Iz sadržine prikupljenih dokaza na koje okrivljeni i njegov branilac nijesu imali primjedbi, sud je zaključio da je državna tužiteljka pružila dovoljno dokaza o krivici okrivljenog Ć. N. i da je okrivljeni u vrijeme i na način opisan u izreci ove presude, izvršio krivično djelo omogućavanje uživanja opojnih droga iz čl. 301 st. 2 u vezi st. 1 Krivičnog zakonika Crne Gore, a nakon što je okrivljeni u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice zaključenog između stranaka, sud je cijenio sve okolnosti iz člana 42 Krivičnog zakonika Crne Gore, pa je u odsustvu otežavajućih okolnosti kao olakšavajuću cijenio raniju neosudjivanost okrivljenog, koju je utvrdio iz izvoda iz KE, koju okolnost je cijenio kao naročito olakšavajuću, pa je na osnovu čl. 45 st. 1 tač. 3 Krivičnog zakonika Crne Gore okrivljenom ublažio po mjeri, poštujući granice ublažavanja kazne propisane čl. 46 st. 1 tač. 3 Krivičnog zakonika Crne Gore, pa je okrivljenog osudio na kaznu zatvora u trajanju od 6 (šest) mjeseci, u koju mu se uračunava vrijeme za koje je bio lišen slobode od 02.09.2021. godine od 01:00 časova do 02.09.2021. godine do 09,30 časova, a koju kaznu će izdržavati u prostorijama za stanovanje i ne smije napuštati prostoriju u kojima stanuje, osim u slučajevima propisanim zakonom kojom se uređuje izvršenje krivičnih sankcija, a ukoliko okrivljeni jednom u trajanju preko 6 časova ili dva puta u trajanju do 6 časova samovoljno napusti prostoriju u kojima stanuje, sud će mu odrediti da ostatak kazne zatvora izdrži u Upravi za izvršenje krivičnih sankcija, nalazeći da se ovakvom kaznom zatvora ima ostvariti svrha kažnjavanja iz čl. 32 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Sud je okrivljenom na osnovu čl. 75 st. 1 Krivičnog zakonika Crne Gore, izrekao mjeru bezbjednosti oduzimanje predmeta i to: opojne droge marihuane, nalazeći da će se ovakvom mjerom bezbjednosti u potpunosti ostvariti svrha mjera bezbjednosti iz čl. 66 Krivičnog zakonika Crne Gore.

Odluku o troškovima postupka sud je temeljio na osnovu čl. 226 i 229 Zakonika o krivičnom postupku.

OSNOVNI SUD U PODGORICI

Dana, 10.02.2022. godine
SUDIJA
Goran Đuković, s.r.

PRAVNA POUKA:

Protiv ove presude žalba nije dozvoljena.

ZTO: Sanja Radević
DN-a: Po primjerak presude dostaviti:

- ODT-u u Podgorici,
- Okrivljenom Ć. N.

- Braniocu okrivljenog adv. J. V.

- Sudskoj praksi,
- a/a.

Postupljeno dana:__________________
Namještenik suda: _________________