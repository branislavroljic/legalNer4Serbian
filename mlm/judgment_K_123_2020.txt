K.br.123/20
U IME CRNE GORE
OSNOVNI SUD U PODGORICI, po sudiji Goranu Đukoviću, uz učešće namještenika suda Maje Joksimović, kao zapisničara, u krivičnom predmetu protiv okrivljenog G. M., zbog krivičnog djela nedozvoljeno držanje oružja i eksplozivnih materija iz čl. 403.st.1 Krivičnog zakonika Crne Gore, odlučujući po optužnom predelogu ODT-a Podgorica Kt.br.79/20 od 19. februara 2020. godine, koji je na glavnom pretresu zastupao savjetnik ODT-a Šćekić Igor, nakon glavnog i javnog pretresa, održanog dana 04.11.2020. godine, u prisustvu stranaka, donio je i javno objavio

P R E S U D U
Okrivljeni: G. M., sa JMBG: xxxxxxxxxxxxx od oca K. i majke V., rođene D., rođen xx.xx.19xx. godine u Podgorici, sa prebivalištem u Tuzima, V., crnogorski državaljanin, razumije crnogorski jezik, govori albanskim jezikom, nezaposlen, neoženjen, nema djecu, pismen, sa završenom srednjom školom, srednjeg imovnog stanja, neosuđivan,
KRIV JE
Zato što je:

Dana 20.januara 2020.godine, u Tuzima, u mjestu V., svjestan svog djela čije je izvršenje htio, znajući da je njegovo djelo zabranjeno, suprotno čl. 5 st.2 u vezi čl. 4 st.3 tač.1 i čl. 23 st.3 Zakona o oružju, neovlašćeno držao municiju koja pripada oružju kategorije B i to: 3 komada kalibra 9 mm-D, sa oznakom na dnu čaura HP*, za koju nije imao izdatu odgovarajuću ispravu nadležnog organa,
- čime je izvršio krivično djelo nedozovljeno držanje oružja i eksplozivnih materija iz čl. 403 st.1 Krivičnog zakonika Crne Gore.

Pa sud okrivljenom primjenom citiranih zakonskih propisa te čl. 3, 4, 5, 13, 15, 32, 42, 52, 53 i 54 Krivičnog zakonika Crne Gore, te čl.226 i 374 Zakonika o krivičnom postupku, i z r i č e,
USLOVNU OSUDU

Kojom mu prethodno utvrdjuje kaznu zatvora u trajanju od 3 (tri) mjeseca i istovremeno odredjuje da se utvrdjena kazna neće izvršiti ukoliko okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da ovom sudu na ime paušala uplati novčani iznos od 30,00 eura u roku od 15 dana po pravosnažnosti presude pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva iz Podgorica Kt.br.79/20 od 19. februara 2020. godine, okrivljenom G. M. stavljeno je na teret krivično djelo nedozvoljeno držanje oružja i eksplozivnih materija iz čl. 403.st.1 Krivičnog zakonika Crne Gore. Prije završne riječi, zastupnik optužbe je izmijenio činjenični opis optužnog akta, na način kao u izreci presude. U konačnom, ostao je pri izmijenjenom optužnom predlogu i predložio je sudu da okrivljenog oglasi krivim i osudi po Zakonu. Nije predložio izricanje mjere bezbjednosti oduzimanje predmata.

Iznoseći odbranu na glavnom pretresu okrivljeni je ponovio iskaz dat u prethodnom postupku, gdje je istakao da je dana 20.01.2020. godine u porodičnoj kući, koja je u vlasništvu njegovog oca, a u kojoj stanuje, policija prilikom petresa pronašla tri komada pištoljske municije, tačnije tri metka, kalibra 9 mm. Municija je pronađena u njegovoj spavaćoj sobi na natkasni, a sačuvao je kao uspomenu na pokojnog djeda. Na glavnom pretresu je još pojasnio da za predmetnu municiju nije imao dozvolu izdatu od strane nadležnog državnog organa.

Okrivljeni je u završnoj riječi ponovio navode odbrane date na glavnom preresu.

Sud je u dokaznom postupku pročitao potvrdu o privremeno oduzetim predmetima Uprave policije - CB Podgorica Ku br. 62/20 od 20.01.2020. godine, izdatu na ime G. M., zapisnik o pretresanju stana i drugih prostorija Uprave policije - CB Podgorica Ku br. 62/20 od 20.01.2020. godine, izvještaj o balističkom vještačenju Forenzičkog centra Danilovgrad br. 240/20 od 17.02.2020. godine, i izvod iz KE za okrivljenog izdat od Osnovnog suda u Podgorici Odjeljenje PRIS-a broj 328/2020
Iz potvrde UP CB Podgorica o privremeno oduzetim predmetima Ku.br.62/20 od 20.01.2020. godine, proizilazi da su ovlašćeni službenici CB-a, dana 20.01.2020. godine, od lica G. M., privremeno oduzeli tri komada pištoljske municije.

Iz izvještaja o vještačenju Forenzičkog centra u Danilovgradu, broj 240/20 od 12.02.2020. godine, proizilazi da su na vještačenje dostavljena tri metka kalibra - D, koji se upotebljavaju za ispaljivanje iz pištolja. U cilju ispitivanja ispravnosti, municija je ispaljena iz pištolja odgovarajućeg kalibra. U toku ovih radnji nije bilo zastoja, pa se konstatuje da je sporna municija ispravna.

Iz zapisnika o pretresanju stana i drugih prostorija Ministarstva unutrašnjih poslova UPCB Podgorica Ku.br.60/20 od 20.01.2020. godine, proizilazi da su ovlašćeni službenici policije, dana 20.01.2020. godine, pretresli kuću i pomoćne prostorije G. M., u mjestu V. - Tuzi, u prisustvu dva punoljetna svjedoka, i da su tom prilikom pronađena tri komada pištoljske municije.

Iz izvoda iz Ke br.328/2020 za okrivljenog, izdatog od Odjeljenja PRIS-a Osnovnog suda u Podgorici, proizilazi da okrivljeni nije evidentiran u kaznenoj evidenciji.

Iznoseći odbranu tokom čitavog postupka okrivljeni nije sporio da je predmetna pištoljska municija nađena u njegovoj spavaćoj sobi, i da za nju, nije imao odobrenje izdato od nadležnog državnog organa. Taj dio odbrane okrivljenog Sud je cijenio kao istinit, jer je isti potvrđen potvrdom UPCB od 20.01.2020. godine o privremeno oduzetim predmetima, iz koje se utvrđuje da su od okrivljenog oduzeta tri metka, koja su pronađena u spavaćoj sobi kuće okrivljenog, a koja činjenica se utvđuje iz zapisnika o pretresanju stana i drugih prostorija UPCB Podgorica od 20.01.2020. godine. Da predmetna municija pripada pištoljskoj municiji i da je ispravna, Sud je utvrdio iz izvještaja o vještačenju Forenzičkog centra u Danilovgradu od 17.02.2020. godine, koji je sud cijenio kao stručan. Nadalje, okrivljeni ističe da je predmetna municija uspomena na djeda, aludirajući da ga to ekskulpira krivice, što svakako ne stoji, jer je okrivljeni mogao dobti dozvolu za ovu municiju, pa na taj način sačuvati uspomenu na djeda, što nije uradio, i koji dio njegove odbrane je ocjenjen kao sračunat na izbjegavanje krivice.

Okrivljeni je prekšio odredbu čl.5 st.2 Zakona o oružju, kojom je propisano da je dozvoljena nabavka, držanje, nošenje i prenošenje oružja i municije, oružaja B kategorije za koje je izdata odgovarajuća isprava o oružju, u skladu sa ovim zakonom. Zatim odredbu čl. 4 st.3 tač.1 Zakona o oružju kojim je propisano da je oružje kategorije B poluautomatsko ili repetirajuće kratko vatreno oružje i odredbu čl. 23.st.3 Zakona o oružju, kojom je propisano: Oružani list za držanje oružja kategorije B izdaje se fizičkom licu za oružje za ličnu bezbjednost, oružani list za držanje i nošenje oružja za lovačko i sportsko oružje, a pravnom licu odobrenje za držanje oružja na propisanom obrazcu.

Pravno kvalifikujući utvrđeno činjenično stanje, Sud nalazi da je okrivljeni ostvario sva bitna obiljažja bića krivičnog djela nedozvoljeno držanje oružja i eksplozivih materija iz čl. 403.st.1 Krivičnog zakonika Crne Gore.

Cijeneći subjektivni odnos okrivljenog prema izvršenom krivičnom djelu, Sud nalazi da je okrivljeni bio svjestan krivičnog djela i da je htio njegovo izvršenje, pa je postupao sa direktnim umišljajem.

Prilikom izbora vrste i visine krivične sankcije, Sud je cijenio sve okolnosti iz čl. 42 KZCG, koje utiču da kazna bude manja ili veća, pa je u odsustvu otežavajućih okolnosti, kao olašavajuću okolnost cijenio raniju neosuđivnost okrivljenog, koju činjenicu je utvrdio iz izvoda iz Ke za okrivljenog, pa je okrivljenom izrekao uslovnu osudu, kojom mu je prethodno utvrdio kaznu zatvora u trajanju od 3 mjeseca i istovremeno odedio da se utvrđena kazna neće izvršiti ukoliko okrivljeni u roku od 1 godine po pravosnažnosti presude ne izvrši novo krivično djelo, nalazeći da je ova krivična sankcija primjerana kako krivičnom djelu, tako i ličnosti okrivljenog, da se istom ima ostvariti svha uslovne osude iz čl. 52.st.2 KZCG, u okviru opšte svrhe propisivanja i izricanja krivičnih sankcija iz čl. 4.st.2 Krivičog zakonika Crne Gore.

Sud je odluku o paušalu zasnovao na odredbi čl. 226.st.3 Zakonika o krivičnom postupku, pa je obavezao okrivljenog da ovom sudu uplati novčani iznos od 30,00 eura, u roku od 15 dana po pravosnažnosti presude. Visina paušala odmjerena je shodno imovnom stanju okrivljenog, dužini trajanja i složenosti krvičnog postupka
Sa izloženog, odlučeno je kao u izreci presude.

OSNOVI SUD U PODGORICI
Dana 04.11.2020 godine
SUDIJA
Goran Đuković, s.r.

PRAVNA POUKA: Protiv ove presude može se izjaviti žalba
u roku od 8 dana od prijema pisanog otpravka iste
Višem sudu u Podgorici, a preko ovog suda.

ZTO: Radević Sanja
DN-a:

- ODT-u Podgorica
- Okrivljenom
-a/a
- Sudskoj praski
Postupljeno dana:_________________
Namještenik suda:_________________