U IME CRNE GORE
K.br. 95/18
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika suda Novčić Slobodanke kao zapisničara, u predmetu protiv optuženog C. M., koga brani S. N., advokat iz B..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 140/18 od 27.08.2018. godine, koju je na ročištu povodom odlučivanja o sporazumu o priznanju krivice zastupala Jovanović Maja - državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 29.10.2018. godine, donio je
P R E S U D U
Optuženi:

C. M., JMB ..., od oca A. i majke T., rođene K., rođen .... godine u B..., sa prebivalištem u B..., M..., ul. L... br. ..., sa privremenim boravkom u B..., ul. I... J...- S... B..., državljanin Bjelorusije, oženjen, otac petoro djece, završio Fakultet kulture, fotograf, video operater, TV režiser, nezaposlen, srednjeg imovnog stanja, u pritvoru od 30.07.2018. godine od 14,30 časova, pa nadalje
KRIV JE
Zato što je:

U periodu od neutvrđenog dana početkom 2018. godine pa do 30.07.2018. godine, u B..., u naselju S... B...-B..., neovlašćeno proizvodio opojnu drogu - marihuanu, supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 56/12 od 09.11.2012. godine), na način što je, u dvorištu kuće u kojoj živi, zasadio veću količinu sjemenki navedene opojne droge, od kojih je izniklo više biljki, koje je uzgajao i zalivao, a koju opojnu drogu su, i to 40 stabljika iste, čija neto masa suve biljne materije-lišća iznosi 1710grama, ovlašćeni policijski službenici prilikom pretresa pronašli i oduzeli dana 30.07.2018. godine, pri čemu je optuženi bio svjestan svoga djela i htio je njegovo izvršenje,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 32, čl. 33, čl. 36, čl. 42, čl. 45, čl. 46, i čl. 51. Krivičnog zakonika Crne Gore,
O S U Đ U J E
Na kaznu zatvora u trajanju od 7 (sedam) mjeseci, u koju kaznu mu se uračunava vrijeme provedeno u pritvoru, počev od 30.07.2018. godine od 14,30 časova, pa nadalje.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMET
ODUZIMA SE opojna droga marihuana u količini od 1710 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice uplati iznos 100,00€ na ime paušala Višem tužilaštvu u Podgorici, a na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 140/18 od 27.08.2018. godine, optuženom C. M. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 22.10.2018. godine, Više Državno tužilaštvo u Podgorici dostavilo je sudu, zapisnik, zapisnik o pregovaranju i sporazum o priznanju krivice optuženog.

Na ročištu za razmatranje sporazuma, održanom dana 26.06.2018.godine, sud je pročitao dokaze predložene optužnicom i to: Zapisnik o pretresanju stana i drugih prostorija Uprave policije-Odsjek za borbu protiv droge-Grupe V, 49/4 br. 240/18-3/552 od 30.07.2018. godine, potvrda o rpivremeno oduzetim predmetima Uprave policije - Odsjeka za borbu protiv droge-Grupa V, 49/4 br. 240/18-3/552 od 30.07.2018. godine, Izvještaj o hemijskom vještačenju Forenzičkog centra Danilovgrad broj 3459/18 od 20.08.2018. godine, sa fotoelaboratom od 16.08.2018. godine, Zapisnik o pregovaranju, Zapisnik i Sporazum o priznanju krivice od 22.10.2018. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 7 (sedam) mjeseci, srazmjerna stepenu krivice optuženog i težini počinjenog krivičnog djela, a posebno kada se ima u vidu raniji život optuženog tj. neosuđivanost, da je otac petoro djece, koje okolnosti i po ocjeni suda predstavljaju naročito olakšavajuće okolnosti, i opravdavaju ublažavanje kazne optuženom ispod zakonskog minimuma za predmetno krivično djelo, shodno članu 45. i 46. Krivičnog zakonika Crne Gore, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanje predmeta, pa je od optuženog oduzeta opojna droga marihuana u ukupnoj količini od 1710 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, paušala u iznosu od 100,00 eura, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, u roku od 15 dana po pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 29.10.2018.godine
Zapisničar PREDSJEDNIK VIJEĆA-SUDIJA
Novčić Slobodanka, s.r. Tabaš Predrag, s.r.

PRAVNA POUKA
Protiv ove presude nije dozvoljena žalba.

Tačnost otpravka ovjerava namješenik suda
Novčić Slobodanka