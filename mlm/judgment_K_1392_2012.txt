K.br. 1392/12
U IME CRNE GORE
OSNOVNI SUD U PODGORICI, kao prvostepeni krivični, po sudiji Željki Jovović, uz učešće Danijele Rajković kao zapisničara, u krivičnom predmetu protiv okrivljenog Ć. R., iz Bijelog Polja, zbog krivičnog djela građenje objekta bez građevinske dozvole iz čl. 326a Krivičnog zakonika, rješavajući po optužnom predlogu ODT Podgorica Kt. br. 697/12 od 07. decembra 2012. godine, nakon održanog glavnog i javnog pretresa u prisustvu zastupnika optužbe Biljane Pavličić i okrivljenog, dana 27. 12. 2013. godine donio je i istog dana javno objavio

P R E S U D U
Okrivljeni
Ć. R., JMB xxxxxxxxxxxxxx, od oca M. i majke Z., rođene P., rođen 27. 02. 19xx. godine u Bijelom Polju, sa prebivalištem u Bijelom Polju Tomaševo bb, oženjen, otac troje djece, završio srednju školu, nezaposlen, lošeg imovnog stanja, neosuđivan.

Kriv je

Što je:

U aprilu 2012. godine u naselju Gornji Doljani, u Podgorici, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je gradio objekat dimenzija u osnovi cca 9x10 m, bez pribavljene građevinske dozvole, pri čemu je bio svjestan svog djela i htio njegovo izvršenje, znajući da je njegovo djelo zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 45, čl 46, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu predhodno utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e n j e
Optužnim predlogom Osnovnog državnog tužioca u Podgorici Kt. br. 697/12 od 07. decembra 2012. godine, stavljeno je na teret okrivljenom Ć. R. izvršenje krivičnog djela građenje objekta bez građevinske dozvole iz čl. 326a Krivičnog zakonika. Zastupnik optužbe je u završnoj riječi ostao u cjelosti pri podnijetom optužnom predlogu i predložio sudu da okrivljenog oglasi krivim i osudi po zakonu.

Okrivljeni Ć. R. je u svojoj odbrani naveo da priznaje izvršenje djela za koje je optužen i priznaje krivicu, pojašnjavajući da je tačno da je u aprilu mjesecu 2012. godine u naselju Gornji Doljani započeo građenje objekta bez pribavljene građevinske dozvole. Podstanar je pa je htio riješiti stambeno pitanje za svoju porodicu. Započeo je objekat 9x10 m u Doljanima bez građevinske dozvole, a kada je izlio cok tražio je dozvolu ali je odbijen, tako da je znao da mu je bila potrebna građevinska dozvola radi gradnje, ali kako je već kupio građevinski materijal, izgradio je objekat dimenzija 9x10 m, i isti stavio pod ploču i ništa više nije radio. U završnoj riječi je naveo da mu je žao što je izvršio krivično djelo koje mu je stavljeno na teret. Kupio je građevinski materijal pa je isti upotijebio.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, to je sud primjenom čl. 458 st. 2 Zakonika o krivičnom postupku, nakon saglasnog predloga stranaka, donio rješenje da se neće izvoditi drugi dokazi predloženi optužnim predlogom, osim izvoda iz kaznene evidencije na ime okrivljenog, od koga zavisi vrsta i mjera krivične sankcije. Naime, u postupku je na nesumnjiv način utvrđeno da je okrivljeni u aprilu 2012. godine u naselju Gornji Doljani, u Podgorici, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je gradio objekat dimenzija u osnovi cca 9x10 m, bez pribavljene građevinske dozvole, pri čemu je bio svjestan svog djela i htio njegovo izvršenje, znajući da je njegovo djelo zabranjeno, čime je ostvario sva bitna obilježja krivičnog djela građenje objekta bez građevinske dozvole iz čl. 326a Krivičnog zakonika.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za gradnju objekta neophodno prethodno dobijanje građevinske dozvole, pa je preduzimajući gradnju objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, olakšavajuće okolnosti na strani okrivljenog cijenio ranije dobro vladanje, a s tim u vezi njegovu raniju neosuđivanost, što je sud utvrdio iz izvoda iz kaznene evidencije na ime okrivljenog, činjenicu da je okrivljeni priznao izvršenje krivičnog djela, da je lošeg imovnog stanja, oženjen, otac troje djece, dok otežavajućih okolnosti na strani okrivljenog sud nije našao, pa je sud cijeneći prednje okolnosti, shodno čl. 45 i 46 Krivičnog zakonika, kao naročito olakšavajuće, u odnosu na okrivljenog ublažio kaznu i umjesto zaprijećene utvrdio kaznu zatvora u trajanju od 3 (tri) mjeseca, nalazeći pri tome da okrivljenom nije nužno izreći kaznu, već mu je primjenom čl. 53 i 54 Krivičnog zakonika, izrekao uslovnu osudu kao u izreci presude, nalazeći da će se ovako izrečenom uslovnom osudom uz rok provjeravanja od jedne godine u dovoljnoj mjeri uticati da okrivljeni ubuduće ne vrši krivična djela, te da će se u cjelosti ostvariti svrha izricanja uslovne osude iz čl.52 Krivičnog zakonika u okviru opšte svrhe izricanja krivičnih sankcija iz čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € na ime paušala kao dijela troškova krivičnog postupka, koji iznos troškova krivičnog postupka je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 27. 12. 2013. godine.

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO: Danijela Rajković
ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom i a/a
Postupljeno dana ______________
Radnik suda __________________