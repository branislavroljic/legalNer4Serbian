K.br. 232/21
U IME CRNE GORE
OSNOVNI SUD U PODGORICI, po sudiji Goranu Đukoviću, uz učešće namještenika suda Sanje Radević kao zapisničarke, u krivičnom predmetu protiv okrivljenog M. P. zbog krivičnog djela nepostupanje po zdravstvenim propisima za suzbijanje opasne zarazne bolesti iz člana 287 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt. br. .../.. od 17. marta 2021. godine, koji je zastupala savjetnica u ODT-u A. R., nakon održanog glavnog i javnog pretresa dana 06.05.2021. godine, u prisustvu zastupnice optužbe, a u odsustvu okrivljenog, donio je i istog dana javno objavio

PRESUDU

Okrivljeni: P. M., od oca M. P. i majke V. P., rođen ..... godine, u P., sa mjestom prebivališta u P., Ulica D. bb i u D., S. bb, državljanin Crne Gore, neosuđivan,
KRIV JE
Zato što je:

Dana 15. marta 2021. godine, oko 22:00 časa, u P., u ulici C. put, svjestan svog djela čije je izvršenje htio i svjestan da je njegovo djelo zabranjeno, nije postupao po naredbi kojom se odredjuju mjere za suzbijanje ili sprječavanje opasne zarazne bolesti, jer je, suprotno članu 1 stav 1 tačka 1 Naredbe za preduzimanje privremenih mjera za sprječavanje, unošenja u zemlju, suzbijanje i sprječavanje prenošenja novog koronavirusa Ministarstva zdravlja (''Službeni list Crne Gore'', broj 3/21, 7/21, 13/21, 15/21, 16/21, 19/21, 22/21, 24/21 i 27/21 od 10. marta 2021. godine), kojim se odredjuje zabrana izlaska iz objekta stanovanja gradjanima, u vremenu od 21 čas do 5 časova narednog dana, radi sprječavanja unošenja zaraznih bolesti u zemlju, suzbijanja i sprečavanja prenošenja u druge zemlje, kao i zaštitu stanovništva od novog koronavirusa, upravljao putničkim vozilom ''Mercedes'', registarske oznake DG .. ...,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz člana 287 Krivičnog zakonika Crne Gore.

Pa sud okrivljenom primjenom citiranih zakonskih propisa te člana 3, 4, 5, 13, 15, 32, 42, 52, 53 i 54 Krivičnog zakonika Crne Gore, te člana 226 i 374 Zakonika o krivičnom postupku,
I z r i č e:

USLOVNU OSUDU

Kojom mu prethodno utvrđuje kaznu zatvora u trajanju od 30 (trideset) dana i istovremeno određuje da se utvrđena kazna neće izvršiti ukoliko okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da ovom sudu na ime paušala uplati novčani iznos od 30,00 eura u roku od 15 dana po pravosnažnosti presude.

O b r a z l o ž e nj e
Optužnim predlogom Osnovnog državnog tužilaštva u Podgorici Kt. br. .../21 od 17. marta 2021. godine, okrivljenom P. M. stavljeno je na teret krivično djelo nepostupanje po zdravstvenim propisima za suzbijanje opasne zarazne bolesti iz člana 287 Krivičnog zakonika Crne Gore.

Glavni pretres je održan u odsustvu okrivljenog, shodno članu 457 Zakona o krivičnom postupku, jer mu se poziv nije mogao uručiti, a prethodno je saslušan i njegovo prisustvo nije bilo nužno.

U završnoj riječi zastupnica optužbe izjavila je da ostaje pri podnijetom optužnom predlogu i predložila sudu da okrivljenog oglasi krivim i osudi po zakonu.

Saslušan u prethodnom postupku, okrivljeni je u svojoj odbrani naveo da je bio na poslu, a potom i kod svoje djevojke, nakon čega je krenuo svojoj kući, kada su ga zaustavili službenici policije. Naredbe ministarstva zdravlja su mu bile poznate, ali je mislio da će ga policija pustiti i da ga neće zaustaviti.

Sud je u dokaznom postupku proveo sljedeće dokaze: Pročitao službenu zabilješku Uprave policije - Centar bezbjednosti Podgorica Ku. br. .../21 od 15. marta 2021. godine i pročitao izvod iz KE za okrivljenog izdat od Osnovnog suda u Podgorici Odjeljenje PRIS-a broj .../2021.

Iz službene zabilješke Uprave policije - Centar bezbjednosti Podgorica Ku. br. .../21 od 15. marta 2021. godine proizilazi da su službenici policije dana 15.03.2021. godine oko 22:00 časova u ul. C. put kod A. centra iz pravca D. ka A. centru kontrolisali vozilo Mercedes crne boje reg. oznaka DG .. ... i vozača P. M., koji nije posjedovao dozvolu za kretanje shodno mjerama koje je donijelo Ministarstvo zdravlja, pa je isti doveden u prostorije CB.

Iz izvoda iz KE za okrivljenog izdatog od Osnovnog suda u Podgorici Odjeljenje PRIS-a broj .../2021 proizilazi da okrivljeni ne prolazi kroz kaznenu evidenciju.

Ocjenom navoda odbrane i optužbe, te provedenih dokaza i dovodeći iste u logičnu vezu sa odbranom okrivljenog, sud je nesumnjivo utvrdio da je okrivljeni P. M. izvršio krivično djelo nepostupanje po zdravstvenim propisima za suzbijanje opasne zarazne bolesti iz člana 287 Krivičnog zakonika Crne Gore.

Okrivljeni je u svojoj odbrani priznao izvršenje predmetnog krivičnog djela, navodeći da se kritičnom prilikom vraćao svojoj kući, kada je zaustavljen od strane službenika policije. Sud je odbranu okrivljenog cijenio kao istinitu, a ista je saglasna sa službenom zabilješkom Uprave policije - Centar bezbjednosti Podgorica Ku. br. .../21 od 15. marta 2021. godine, iz koje je utvrđeno da su kritičnom dana službenici policije zaustavili okrivljenog oko 22:00 časova u ul. C. put, a da isti nije posjedovao dozvolu za kretanje shodno mjerama koje su donesene od strane Ministarstva zdravlja. Citiranu službenu zabilješku sud je cijenio kao vjerodostojnu, jer ničim nije dovedena u pitanje, niti je na istu bilo primjedbi.

Imajući u vidu da je okrivljeni oko 22:00 časova boravio van svog objekta stanovanja bez dozvole za kretanje, to je okrivljeni prekršio Naredbu za preduzimanje privremenih mjera za sprječavanje, unošenja u zemlju, suzbijanje i sprječavanje prenošenja novog koronavirusa Ministarstva zdravlja (''Službeni list Crne Gore'', broj 3/21, 7/21, 13/21, 15/21, 16/21, 19/21, 22/21, 24/21 i 27/21 od 10. marta 2021. godine), čijim članom 1 stav 1 tačka 1 je građanima zabranjen izlazak iz objekta stanovanja, u periodu od 21:00 časova do 05:00 časova narednog dana bez potvrde o kretanju, pa je ostvario sva bitna obilježja bića krivičnog djela nepostupanje po zdravstvenim propisima za suzbijanje opasne zarazne bolesti iz člana 287 Krivičnog zakonika Crne Gore.

Cijeneći subjektivni odnos okrivljenog prema izvršenom krivičnom djelu, sud je našao da je okrivljeni bio svjestan svog djela, čije je izvršenje htio, znajući da je isto zabranjeno, postupajući tako sa direktnim umišljajem. Ovo iz razloga što je okrivljeni i sam istakao u svojoj odbrani da je znao za mjere Ministarstva zdravlja koje su bile na snazi, ali da je mislio da će ga policija pustiti i da ga neće zaustaviti.

Odlučujući o krivičnoj sankciji, sud je cijenio sve okolnosti iz člana 42 Krivičnog zakonika Crne Gore, koje utiču da ona bude manja ili veća, pa je u odsustvu otežavajućih okolnosti, kao olakšavajuću okolnost cijenio mladost okrivljenog koji je u vrijeme izvršenja krivičnog djela imao 23 godine, pri činjenici njegove ranije neosuđivanosti, koju je sud utvrdio iz izvoda iz KE za okrivljenog izdatog od Osnovnog suda u Podgorici Odjeljenje PRIS-a broj .../2021, pa je okrivljenom izrekao uslovnu osudu kojom mu je prethodno utvrdio kaznu zatvora u trajanju od 30 (trideset) dana i istovremeno odredio da se utvrđena kazna neće izvršiti ukoliko okrivljeni u roku od 1 (jedne) godine po pravosnažnosti presude ne izvrši novo krivično djelo, nalazeći da nije nužno radi krivičnopravne zaštite da okrivljeni efektivno izdržava kaznu zatvora, već da će se upozorenjem uz prijetnju kazne u dovoljnoj mjeri uticati na okrivljenog da ne vrši u budućnosti krivična djela, čime će se sa uspjehom ostvariti svrha uslovne osude iz člana 52 stav 2 Krivičnog zakonika Crne Gore, u okviru opšte svrhe propisivanja i izricanja krivičnih sankcija iz člana 4 stav 2 Krivičnog zakonika Crne Gore.

Imajući u vidu da je okrivljeni oglašen krivim, sud je okrivljenog, shodno članu 226 stav 3 Zakonika o krivičnom postupku, obavezao da uplati novčani iznos od 30,00 eura na ime paušala, koji iznos je odmjeren shodno trajanju krivičnog postupka, njegovoj složenosti i imovnom stanju okrivljenog.

Na osnovu izloženog, shodno članu 374 Zakonika o krivičnom postupku, sud je odlučio kao u izreci presude.

OSNOVNI SUD U PODGORICI

Dana 06.05.2021. godine
SUDIJA
Goran Đuković, s.r.

PRAVNA POUKA: Protiv ove presude može se izjaviti žalba
u roku od 8 dana od prijema pisanog otpravka iste
Višem sudu u Podgorici, a preko ovog suda.

ZTO: Sanja Radević
DN-a: Po primjerak presude dostaviti:

- ODT-u u Podgorici,
- okrivljenom P. M.,
- sudskoj praksi,
- -a/-a.

Postupljeno dana:_________________
Namještenik suda:_________________