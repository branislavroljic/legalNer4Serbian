K. br. 331/17
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje kao zapisničarke, u krivičnom postupku protiv okrivljenog R. R., zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, nakon javnog glavnog pretresa održanog 01.06.2017. godine, u prisustvu zastupnice optužbe N. P. - savjetnice u Osnovnom državnom tužilaštvu Podgorica i okrivljenog, izrekao je i istog dana objavio,
P R E S U D U
Okrivljeni: R. R., JMB ............., od oca M. i majke M., rođene P., rođen .. ..19.. godine u Pg, sa prebivalištem u Pg – ul. V. D. br. .., državljanin Crne Gore, razumije crnogorski jezik, koji je i njegov jezik, stolar, oženjen, otac jednog djeteta, pismen, završio srednju školu, lošeg imovnog stanja, ranije osuđivan presudom Osnovnog suda u Podgorici K. br. 319/2016 od 23.12.2016. godine zbog krivičnog djela nedavanje izdržavanja iz čl. 221 st. 1 Krivičnog zakonika Crne Gore (uslovna osuda), protiv kojeg se ne vodi postupak za drugo krivično djelo.

Kriv je

Što je:

Tokom juna 2016. godine, u Pg, u naselju M. b., svjestan svog djela čije je izvršenje htio i znajući da je isto zabranjeno, na katastarskoj parceli br. 1673/50 KO Podgorica I, postupao protivno odredbi čl. 69 Zakona o uređenju prostora i izgradnji objekata, na način što je na zidovima već postojećeg prizemnog objekta, izlio AB ploču dimenzija 9 x 6 m, bez prethdono pribavljene građevinske dozvole,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1192/16 od 05.05.2017. godine okrivljenom R. R. stavljeno je na teret izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnica optužbe je u završnoj riječi ostala pri podnijetom optužnom predlogu i predložila sudu da okrivljenog oglasi krivim i osudi po zakonu.

Okrivljeni R. R. je u odbrani datoj u prethodnom postupku i na glavnom pretresu priznao izvršenje krivičnog djela koje mu se stavlja na teret, saglasno navodeći da je 2000. godine započeo izgradnju objekta u naselju Malo brdo tako što je napravio ploču u osnovi 9 x 6 m. Kasnije je napravio zidove, a pred kontrolu koja je izvršena 23.06.2016. godine napravio je ploču na tim zidovima. O predmetnoj kontroli sačinjen je zapisnik koji je potpisao i nakon toga je donijet zaključak kojim mu je naloženo da poruši predmetnu ploču, po kom je i postupio. Iako je znao da predmetna gradnja nije dozvoljena bez izdate građevinske dozvole izlio je ploču na te zidove. U završnoj riječi je naveo da mu je žao i da se kaje zbog izvršenog krivičnog djela, da nema namjeru da bilo šta više gradi na istoj ili nekoj drugoj lokaciji bez prethodno pribavljene građevinske dozvole, te da je shvatio da je pogriješio i da je iz tog razloga postupio po zaključku građevinske inspekcije i porušio ono što je nezakonito sagradio.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kazN.h evidencija Ministarstva pravde KE 776/2017 od 12.05.2017. godine na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni tokom juna 2016. godine, u Pg, u naselju M. b., na katastarskoj parceli br. 1673/50 KO Pg I, postupao protivno odredbi čl. 69 Zakona o uređenju prostora i izgradnji objekata, na način što je na zidovima već postojećeg prizemnog objekta, izlio AB ploču dimenzija 9 x 6 m, bez prethdono pribavljene građevinske dozvole.

Članom 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a tokom postupka je utvrđeno da okrivljeni nije imao navedenu dozvolu.

Okrivljeni je postupajući na navedeni način, bio svjestan svog djela i htio njegovo izvršenje, znajući da je za građenje objekta neophodno prethodno dobijanje građevinske dozvole, pa je preduzimajući radnju izlivanja AB ploče na zidovima već postojećeg prizemnog objekta, protivno zakonskim propisima, bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela građenje objekta bez građevinske dozvole iz čl. 326a Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične i porodične prilike odnosno činjenicu da je oženjen, otac jednog djeteta, lošeg imovnog stanja, njegovo držanje posle učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, kao i činjenicu da je okrivljeni postupio po zaključku građevinske inspekcije i porušio ono što je nezakonito sagradio, dok je od otežavajućih okolnosti na strani okrivljenog cijenio njegov raniji život i s tim u vezi njegovu raniju osuđivanost presudom koja je navedena u izreci, koja je utvrđena iz izvoda iz registra kaznenih evidencija Ministarstva pravde KE 776/2017 od 12.05.2017. godine, ali je pritom sud imao u vidu da se ne radi o istom, niti istovrsnom krivičnom djelu, pa je cijeneći prednje olakšavajuće okolnosti kao naročito olakšavajuće, shodno čl. 45 st. 1 tač. 3 i 46 st. 1 tač. 5 Krivičnog zakonika Crne Gore, okrivljenom ublažio kaznu ispod zakonom zaprijećenog minimuma, i utvrdio mu kaznu zatvora u trajanju od tri mjeseca, nalazeći pritom da okrivljenom nije nužno izreći kaznu, već mu je primjenom čl. 53 i čl. 54 Krivičnog zakonika Crne Gore, izrekao uslovnu osudu, nalazeći da će se ovom mjerom upozorenja uz rok provjeravanja od jedne godine u dovoljnoj mjeri uticati da okrivljeni ubuduće ne vrši krivična djela, te da će se na taj način u cjelosti ostvariti svrha izricanja uslovne osude iz čl. 52 st. 2 Krivičnog zakonika Crne Gore, a u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je obavezao da na ime troškova postupka plati iznos od 30,00 eura, a koji se odnosi na ime paušala kao dijela troškova krivičnog postupka, odmjerenog prema trajanju i složenosti postupka i imovnom stanju okrivljenog, shodno čl. 226 i čl. 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 01.06.2017. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja