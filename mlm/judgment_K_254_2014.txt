K. br. 254/14
U IME CRNE GORE
OSNOVNI SUD U BERANAMA, po sudiji pojedincu Milovanu Spasoviću, uz učešće samostalnog referenta Momirke Fatić kao zapisničara, u krivičnom predmetu protiv okrivljenog B. T., iz B., selo B., zbog krivičnog djela nedozvoljeno držanje oružja i eksplozivnih materija iz čl. 403 st. 1 KZ CG, po optužnom predlogu ODT-a u Beranama Kt. br. 273/14 od 18.11.2014. godine, nakon održanog glavnog i javnog pretresa, u prisustvu Zamjenika ODT-a u Beranama Jadranke Mićović i branioca okrivljenog adv. D.P., a u odsustvu uredno pozvanog okrivljenog, donio je i javno objavio dana 21.04.2015. godine,

P R E S U D U
Okrivljeni B. T., JMBG ..., od oca V. i majke S., rođene D., rođen ... . godine, u selu B., opština B., sa prebivalištem u selu B., državljanin C. G., nezaposlen, neoženjen, pismen, završio SSS, siromašnog imovnog stanja, neosuđivan,
OSLOBAĐA SE OD OPTUŽBE
Da je:

Dana ... .godine, u selu B., opština B., neovlašćeno nosio vatreno oružje- pištolj marke "..." kal. ...mm, M f.br. ... .., crne boje, iako nije imao izdat oružni list za nošenje, shodno odredbama čl. 11 Zakona o oružju,
- čime bi izvršio krivično djelo nedozvoljeno držanje oružja i eksplozivnih materija iz čl. 403 st. 1 KZ CG,
POŠTO djelo za koje je optužen po zakonu nije krivično djelo na osnovu čl. 373 st. 1 tač. 1 Zakonika o krivičnom postupku.

Troškovi krivičnog postupka padaju na teret posebnog razdjela budžeta za rad sudova na osnovu čl. 230 st. 1 ZKP-a, dok će o troškovima branioca okrivljenog sud odlučiti posebnim rješenjem.

Odbija se predlog ODT-a u Beranama da se prema okrivljenom izrekne mjera bezbjednosti oduzimanja predmeta - pištolja marke "..." kal. ...mm, M f.br. C ..., crne boje, kao neosnovan.

O b r a z l o ž e nj e
Osnovno državno tužilaštvo u Beranama je podnijelo optužni predlog Kt. br. 273/14 od 18.11.2014. godine, protiv okrivljenog B.T., iz B., selo B., zbog osnovane sumnje da je izvršio krivično djelo nezdovoljeno držanje oružja i eksplozivnih materija iz čl.403 st.1 KZ CG.

Na glavni pretres od 21.04.2015. godine nije pristupio okrivljeni B.T. iako je uredno pozvan, pa je sud odlučio da glavni pretres održi u njegovom odsustvu, shodno čl. 457 ZKP-a jer njegovo prisustvo nije bilo nužno, obzirom da je tokom postupka dao svoju odbranu.

Na glavnom pretresu od 21.04.2015. godine, Zamjenik ODT-a u Beranama Jadranka Mićović je izmijenila optužni predlog u činjeničnom opisu, tako da isti glasi: dana ... . godine, u selu B., opština B., neovlašćeno nosio vatreno oružje- pištolj marke "..." kal. ...mm, M f. br. C ..., crne boje, iako nije imao izdat oružni list za nošenje, shodno odredbama čl. 11 Zakona o oružju, dok je u odnosu na pravnu kvalifikaciju djela ostala pri podnijetom optužnom predlogu. U završnoj riječi je izjavila da ostaje pri ovako preciziranom optužnom predlogu u cjelosti, jer dokazima izvedenim tokom postupka, kako iskazom svjedoka B. R. tako i uvidom u potvrdu o privremeno oduzetim predmetima UP CB B., te uvidom u pištolj navedene marke, nesumnjivo proizilazi da je okrivljeni izvršio krivično djelo, pa je predložila da ga sud oglasi krivim i izrekne uslovnu osudu kojom će mu utvrditi kaznu zatvora u trajanju od 3 mjeseca i istovremeno odrediti da se ista neće završiti ukoliko okrivljeni za vrijeme od 1 godine dana ne učini novo krivično djelo.

Izjašnjavajući se o navodima iz optužbe ODT-a u Beranama, okrivljeni B.T., u svojoj odbrani na glavnom pretresu od 24.12.2014. godine je naveo da su tačni navodi iz optužnog predloga ODT - a u Beranama da je u svojoj porodičnoj kući u selu B. držao vatreno oružje - pištolj marke "..." kal. ...mm, M f. br. C ..., crne boje, iako na svoje ime nema izdat oružni list. Istakao je da je pištolj vlasništvo njegovog pokojnog oca B. V., koji je umro ... . godine, a da ostavinski postupak iza smrti njegovog oca nije sproveden. Takođe je istakao da mu je i brat umro ... . godine i da je on staratelj dvoje maloljetne djece svog pokojnog brata, da nigdje ne radi, da je siromašnog imovnog stanja i da ima još jednog nepokretnog brata o kojem se takođe stara. Na glavnom pretresu od 10.02.2015. godine je naveo da su službenici UP CB B. oduzeli predmetni pištolj u porodičnoj kući njegovog pokojnog oca B. V., gdje žive on i njegov brat B.V..

Branilac okrivljenog adv. D. P., u završnoj riječi je izjavio da teza optužbe nije dokazana jer iznošenje pištolja iz kuće i nošenje oko kuće se ne smatra nošenjem pištolja koji je predmet inkriminacije normirane čl. 403 st. 1 KZ CG. Naveo je da na ovom stanovištu stoji sudska praksa izražena u više stavova Višeg suda u Bijelom Polju, jer su decidni na stanovištu da se neovlašćeno nošenje oružja može izvršiti samo kad se ono nosi na javnom mjestu, iz čega proizilazi da se nošenje u kući i oko kuće ne smatra krivičnim djelom koje se štiti ovom krivičnopravnom normom. Predložio je da sud okrivljenog oslobodi od optužbe jer djelo optuženog nije krivično djelo. Troškove postupka je tražio po AT, s tim što će troškovnik dostaviti po pravosnažnosti presude.

Radi pravilnog i zakonitog presuđenja ove krivične stvari sud je na glavnom pretresu u dokaznom postupku izveo sljedeće dokaze: pročitao potvrdu Uprave policije CB B. o privremeno oduzetim predmetima br. ...od .... godine, izvršio uvid u pištolj marke "..." kal. ...mm, M f.br. C ..., crne boje, pročitao rješenje Centra za socijalni rad opština B. i A. br. ...od ... .godine, pročitao izvod iz matičnog registra umrlih O. B. od ... . godine, na ime B. K., pročitao izvod iz matičnog registra umrlih O. B. od ... . godine, na ime B. V., pročitao akt MUP-a PJ B. br. ...od ... . godine, saslušao svjedoke D.N., Š. D. i B. R., pročitao posjedovni list br. ... KO V. B., pročitao akt ostavinskog odjeljenja ovog suda i pročitao Uvjerenje o kaznenoj evidenciji Ministarstva pravde CG br. ... od .... godine, na ime okrivljenog B.T..

Cijeneći odbranu okrivljenog i dokaze pojedinačno i u međusobnoj vezi shodno čl. 16 i 370 ZKP-a, sud je utvrdio činjenično stanje i na osnovu takvog utvrđenog činjeničnog stanja zaključio da djelo koje je okrivljenom stavljeno na teret po Zakonu nije krivično djelo jer na strani okrivljenog ne postoji krivica, pa ga je sud oslobodio od optužbe, na osnovu čl. 372 st.1 tač. 1 ZKP-a.

Okrivljeni u svojoj odbrani nije sporio da je u svojoj porodičnoj kući u selu B., opština B., držao vatreno oružje- pištolj marke "..." kal. ...mm, M f. br. C ..., crne boje, iako na svoje ime nije imao izdat oružni list, niti je sporio činjenicu da su službenici Uprave policije CB B. oduzeli predmetni pištolj u njegovoj porodičnoj kući u kojoj živi sa bratom B. V., koji je nepokretan. Međutim, istakao je da je pištolj bio vlasništvo njegovog pokojnog oca B. V., koji je umro ... . godine i iza čije smrti ostavinski postupak nije sproveden i zaostavština nije raspravljena, a koji je posjedovao odobrenje - oružni list za predmetni pištolj.

Odbranu okrivljenog sud je prihvatio jer je ista u saglasnosti sa izvedenim dokazima. Iz potvrde Uprave policije CB B. o privremeno oduzetim predmetima br. ...od ... . godine, nesumnjivo je utvrđeno da je predmetni pištolj oduzet od okrivljenog B.T., koji je potvrdu svojeručno potpisao. Iz akta MUP-a PJ B. br. ...od ... . godine utvrđeno je da je B. V., otac okrivljenog B.T., posjedovao oružni list za pištolj marke "..." kal. ...mm, f. br. C ..., broj evidencije ..., izdat ... . godine, dok je iz matičnog registra umrlih O. B. od ... .godine utvrđeno da je B. V. umro dana ... . godine. Iz akta ostavinskog odjeljenja ovog suda proizilazi da pred ovim sudom nije vođen ostavinski postupak iza smrti B. V., biv. iz sela B., opština B..

Sud je prihvatio izvedene pisane dokaze jer su isti izdati od strane nadležnih organa u vršenju njihovih ovlašćenja i nije imalo razloga da se sumnja u njihovu vjerodostojnost, niti su stranke na iste imale primjedbi.

Iz iskaza svjedoka B. R. utvrđeno je da ga je dana .... godine pozvao B.V.zv. M., da dođe kod njega jer ga maltratira njegov brat, okrivljeni B.T.. Istakao je da je pošao do kuće B.V., koji živi na drugom spratu porodične kuće, dok okrivljeni B.T. živi na prvom spratu. Kada je dolazio do kuće gdje žive B.T. i V.zv. M., vidio je okrivljenog kako sjedi na terasi kuće i po njegovom mišljenju isti je bio pod dejstvom alkohola. Dok je sjedio u kući za stolom sa B.V.čuo je viku i galamu od strane B.T., a zatim je čuo da neko "gađa" iz pištolja 4 ili 5 puta, nakon čega je izašao iz kuće i stao iza ćoška od kuće, a sve iz razloga jer mu je B.M. kazao da je to navodno svadbarski pištolj. Istakao je da je tada vidio B.T. kako drži pištolj u ruci i to pištolj kalibra ..., nakon čega je prišao okrivljenom i oduzeo mu pištolj iz ruku, a zatim ga donio i stavio na sto kod B.V. zv. M.. Dodao je da su nedugo potom kod njega i M.došli B.V.zv. Ž. i njegova supruga, čija kuća je udaljena negdje oko 150 m, gdje mu se i nalazi podina od sijena, a dvorište od kuće B.T. i B.V. zv.M. je udaljeno do jedne kosine od prilike 10-15 m. Dalje je naveo da nakon što su došli B.V.zv. Ž.i njegova supruga nedugo zatim došao je i Š.D., koji je obavijestio policiju. Ističe da kada je policija došla, predao im je pištolj koji je prethodno oduzeo iz ruku B.T..

Iz iskaza svjedoka Š.D. utvrđeno je da isti živi u selu B. i kritične prilike je pošao kod B.V. zv. M., koji živi na gornjem spratu porodične kuće, dok na donjem spratu živi njegov brat B.T.. Kada je stigao kod M., zatekao je B.R. i još jedan bračni par, a na stolu za kojim su sjedjeli vidio je jedan pištolj, crne boje, mali, metalni, a druge karakteristike nije zapazio. Istakao je da nije vidio niti čuo da li je neko pucao iz tog pištolja. Nedugo zatim, dok su sjedjeli za stolom kod njih je došao B.T. i rekao: "Sad ćete vi da vidite svog boga". Tada nije vidio ništa u rukama okrivljenog, ali je otišao u kuću i zaključao se u sobi zajedno sa B.V.zv. M., B.R. i sa bračnim parom koji je bio kod B.V., dok je okrivljeni B.T. ostao napolju. Zatim je čuo 3-4 pucnja ali nije vidio ko je pucao, nakon čega je pozvao policiju koja je došla i tada im je B.R. predao pištolj. Navodi da je pištolj iz kojeg je kasnije pucano bio svadbarski jer nijesu našli nikakve čaure, ali nije vidio ni ko je pucao iz tog pištolja.

Iz iskaza svjedoka D. N. je utvrđeno je da kritične prilike bio dežurni rukovodilac sektora CB u B., kada mu je od strane interventve jedinice CB B. dostavljen pištolj koji je oduzet od B.T.. Nakon što su mu dostavili pištolj pitao je okrivljenog čiji je pištolj, a isti mu je odgovorio da je to pištolj njegovog pokojnog oca, nakon čega mu je izdao potvrdu o privremeno oduzetim predmetima, koju je B.T. potpisao.

Sud je u potpunosti prihvatio iskaz svjedoka B.R. jer je isti logičan, jasan i ubjedljiv i u saglasnosti je sa ostalim izvedenim dokazima. Svjedok je detaljno opisao kritični događaj kojem je prisustvovao, i iz njegovog iskaza je nesporno utvrđeno da je okrivljeni B.T. dana .... godine ispred svoje porodične kuće u selu B., opština B., nosio vatreno oružje - pištolj marke "..." kal. ...mm, M f. br. C ..., crne boje, jer je ovaj svjedok istakao da je oduzeo taj pištolj od okrivljenog a kasnije ga predao policiji. Sud je prihvatio iskaz svjedoka B.R. da je kritičnom prilikom oduzeo predmetni pistolj iz ruku okrivljenog ispred njegove porodične kuće i odnio ga na sprat iste kuće u kojem živi brat okrivljenog, B.V.zv. M., te ga stavio na sto za kojim su on i M. sjedjeli, nakon čega su kod njih došli B.V.zv. Ž.i njegova supruga, kao i Š.D., koji je zatim obavijestio policiju i kada je policija došla on im je taj pištolj i predao. Iskaz svjedoka B.R. je u ovom dijelu potvrđen iskazom svjedoka Š.D., koji je istakao da je kritičnog dana došao kod B.M. i na spratu porodične kuće u kojoj živi M. zatekao je i B.R. i još jedan bračni par, a na stolu za kojim su sjedjeli je vidio jedan pištolj, crne boje, mali, metalni, dok druge karakteristike nije zapazio. Nakon toga je pozvao policiju koja je došla i kada im je B.R. predao taj pištolj.

Sud je prihvatio i iskaz svjedoka Š.D. u dijelu u kojem je isti u saglasnosti sa iskazom svjedoka B.R., iz kojeg je utvrđeno da je Š.D. kritičnog dana došao do kuće u kojoj žive okrivljeni i njegov brat B.V.zv. M. i tamo zatekao B.R. i još jedan bračni par, a na stolu za kojim su oni sjedjeli je vidio jedan pištolj, crne boje, mali, metalni, dok druge karakteristike nije zapazio, a koji pištolj je oduzela Uprava policije. Sud je prihvatio iskaz ovog svjedoka i u dijelu da je zatim čuo 3-4 pucnja, ali da nije vidio ko je pucao, pa je pozvao policiju i kada je policija došla nijesu našli nikakve čaure jer je pištolj bio svadbarski. Očigledno je da pucnji koje je ovaj svjedok čuo dok se nalazio u kući zajedno sa B.V.zv. M., B.R. i sa bračnim parom koji je bio kod B.V., nijesu ispaljeni iz pištolja marke "..." kal. ...mm, M f. br. C ..., crne boje, jer je iz iskaza svjedoka B.R. i Š.D. utvrđeno da se predmetni pištolj nalazio na stolu u sobi u kojoj su se i ovi svjedoci nalazili, i koji je kasnije predat službenicima Uprave policije. Takođe je očigledno da to nijesu isti pucnji koje je ranije čuo svjedok B.R. (4 ili 5 pucnjeva), dok se nalazio u kući sa B.M. kada je izašao iz kuće i od okrivljenog oduzeo pištolj marke "..." kal. ...mm, M f. br. C ..., crne boje i donio ga u kuću i to prije nego što je kod njih došao Š.D., koji je nakon toga pozvao CB B..

Iz ostalog dijela iskaza svjedoka Š.D. nijesu mogle biti utvrđene relevantne činjenice od značaja za ovu krivičnopravnu stvar, jer je isti istakao da nije vidio niti čuo da li je neko pucao iz pištolja koji je kritičnom prilikom oduzet od strane Uprave policije, te da nije vidio ništa u rukama okrivljenog B.T..

Iz iskaza svjedoka D. N., koji je sud prihvatio, kao i potvrde Uprave policije CB B. o privremeno oduzetim predmetima br. ...od .... godine, nesumnjivo je utvrđeno da je pištolj koji je B.R. kritičnom prilikom predao policiji oduzet od okrivljenog B.T., što ne spori ni sam okrivljeni koji je potvrdu o oduzimanju svojeručno potpisao i koji u svojoj odbrani priznaje da je predmetni pištolj oduzet od strane službenika UP CB B. u porodičnoj kući u kojoj žive on i njegov brat.

Optužnim predlogom Osnovnog državnog tužilaštva u Beranama Kt. br.273/14, koji je Zamjenik ODT-a u Beranama Jadranka Mićović izmijenila na glavnom pretresu od 21.04.2015. godine u pogledu činjeničnog opisa djela i pri tako preciziranom predlogu ostala u cjelosti u završnoj riječi, okrivljenom B.T. stavljeno je na teret da je dana .... godine, u selu B., opština B., neovlašćeno nosio vatreno oružje- pištolj marke "..." kal. ...mm, M f. br. C ..., crne boje, iako nije imao izdat oružni list za nošenje, shodno odredbama čl. 11 Zakona o oružju, čime bi izvršio krivično djelo nezdovoljeno držanje oružja i eksplozivnih materija iz čl. 403 st. 1 KZ CG.

Članom 11 Zakona o oružju ("Sl.list RCG", br. 49/04 i "Sl.list CG", br. 49/08 i 20/11), koji je važio u vrijeme izvršenja djela koje se okrivljenom stavlja na teret, u stavu 1 zabranjeno je nošenje oružja na javnom mjestu. U stavu 3 istog člana propisano je da je javno mjesto, u smislu ovog zakona, mjesto na kojem je svakom slobodan pristup (ulica, trg, javni put, pristanište, plaža, park, čekaonica, trgovinski, ugostiteljski ili sličan objekat) ili pristup pod određenim uslovima (sportski objekat, bioskopska ili pozorišna dvorana, sredstvo javnog saobraćaja, izložbena prostorija i sl.), kao i drugo mjesto određeno da služi za ovakve namjene (mjesto na kome se održava javni skup, sportska ili druga priredba i sl.). U stavu 3 istog člana propisano je da se javnim mjestom, u smislu ovog zakona, smatra i svako drugo mjesto na kojem je izvršen prekršaj, a da posljedica je nastupila na javnom mjestu.

Krivično djelo koje se okrivljenom stavlja na teret izmjenom optužnog predloga predstavlja krivično djelo sa blanketnom dispozicijom, jer odredba čl. 403 st. 1 KZ CG daje samo opšti okvir krivičnog dela, odnosno delimično određuje elemente krivičnog dela (tj. samo neka posebna obilježja njegovog bića- u konkretnom slučaju neovlašćeno nošenje vatrenog oružja), dok za ostale elemente koji detaljnije određuju njegovo biće, ova dispozicija upućuje na Zakon o oružju, odnosno čl. 11 tog Zakona koji prema navodima optužnog predloga predstavlja dio činjeničnog opisa djela. Dakle, posebna obilježja krivičnog djela koje se okrivljenom stavlja na teret sadržana su u čl. 11 Zakonu o oružju, a to je prema navodima optužnog predloga neovlašćeno nošenje vatrenog oružja na javnom mjestu.

Iz izvedenih dokaza, a posebno iskaza svjedoka B.R., koji je sud u cjelosti prihvatio, nesumnjivo je utvrđeno da je okrivljeni kritičnom prilikom neovlašćeno nosio vatreno oružje-pištolj, ali isti nije nosio na javnom mjestu već ispred svoje porodične kuće, na privatnom posjedu, u selu B., opština B.. Nesporno je da okrivljeni nije imao izdat oružni list za držanje i nošenje oružja, shodno odredbama čl. 27 i čl. 10a Zakona o oružju, jer je iz akta MUP-a PJ B. br. ...od ... . godine utvrđeno je da je B.V., otac okrivljenog B.T., posjedovao oružni list za predmetni pištolj, izdat ... . godine, dok je iz matičnog registra umrlih O. B. od ... .godine utvrđeno da je B.V. umro dana ... . godine a iza njegove smrti nije vođen ostavinski postupak i imovina nije raspravljena. Uvidom u posjedovni list br. ...KO V.B., utvrđeno je da se imovina bliže opisana u tom posjedovnom listu i dalje vodi na ime B.V., koji je upisan kao sopstvenik-posjednik u obimu prava 1/1. Iako zaostavština nije raspravljena, ona po sili zakona prelazi na nasljednike ostavioca u trenutku njegove smrti, tako da je nesporno da je okrivljeni kritičnom prilikom nosio predmetni pištolj na privatnom posjedu, ispred porodične kuće u kojoj živi sa svojim bratom B.V.zv. M., jer se porodična kuća i imanje oko kuće ne smatraju javnim mjestom u smislu čl. 11 Zakona o oružju, kako se to stavlja na teret optuženom izmjenom optužnog predloga od strane zamjenika ODT na glavnom pretresu od 21.04.2015. godine.

Imajući u vidu da je sud vezan činjeničnim opisom djela sadržanim u optužnom aktu i da se presuda može odnositi samo na djelo koje je predmet optužbe, te da sud nije ovlašćen da mijenja niti dodaje propis na koji upućuje blanketna dispozicija sadržana u optužbi (u konkretnom slučaju čl.11 Zakona o oružju), po ocjeni ovog suda djelo za koje je okrivljeni B.T. optužen po zakonu nije krivično djelo, na osnovu čl. 373 st. 1 tač. 1 ZKP, jer radnja iznošenja pištoja iz kuće i nošenje oko kuće sa ne smatra nošenjem pištolja na javnom mjestu pa po ocjeni suda djelo za koje je okrivljeni B.T. optužen po Zakonu nije krivično djelo jer radnju neovlašćenog nošenja vatrenog oružja nije izvršio na javnom mjestu, a imajući pri tom u vidu da pištolj koji je oduzet od okrivljenog je vlasništvo njegovog pokojnog oca B.V., a što je utvrđeno iz akta MUP-a CB B. br....od ... . godine da je pok. B.V.posjedovao oružni list za predmetni pištolj, a koji predstavlja ostavinsku masu ostavioca, i pored nepokretnosti upisanih u posjedovnom listu br: ...KO V.B., koja imovina nije raspravljena, što je utvrđeno iz akta ostavinskog odjeljenja Osnovnog suda u Beranama, pa djelu koje koje mu se optužom stavlja na teret nedostaje bitni element bića krivičnog djela nedozvoljeno držanje oružja i eksplozivnih materija iz čl. 403 st. 1 KZ CG, a to je neovlašćeno nošenje vatrenog oružja na javnom mjestu, shodno čl. 11 Zakona o oružju.

Odluka da troškovi krivičnog postupka padaju na teret posebnog razdjela budžeta za rad sudova zasnovana je na odredbi čl. 230 st.1 ZKP-a, dok će o troškovima branioca okrivljenog sud odlučiti posebnim rješenjem.

Sud je odbio kao neosnovan predlog ODT-a u Beranama da se prema okrivljenom izrekne mjera bezbjednosti oduzimanja predmeta - pištolja marke "..." kal. ...mm, M f.br. C ..., crne boje, pošto nijesu ispunjeni zakonski uslovi za njegovo oduzimanje, shodno čl. 75 KZ CG.

Kako po ocjeni suda djelo koje za koje je B.T. optužen po zakonu nije krivično djelo, a u toku postupka je utvrđeno da predmetni pištolj predstavlja dio zaostavštine iza smrti pok. B.V., koja nije raspravljena, te imajući u vidu odredbe važećeg Zakonom o oružju ("Sl. list CG", br. 10/15) kojima su propisana prava i obaveze nasljednika u slučaju smrti vlasnika oružja, po ocjeni suda oružje se može oduzeti i u posebnom postupku od strane nadležnog organa, ukoliko su za to ispunjeni zakonski uslovi.

Sud je cijenio i ostale izvedene dokaze ali je našao da isti nijesu od uticaja na drugačije odlučivanje u ovoj krivičnoj stvari.

Iz iznijetih razloga odlučeno je kao u izreci ove presude.

OSNOVNI SUD U BERANAMA,

Dana, 21.04.2015. godine
Zapisničar S U D I J A
Momirka Fatić MILOVAN SPASOVIĆ
PRAVNA POUKA:

Protiv ove presude može se izjaviti žalba
Višem sudu u Bijelom Polju, u roku od 8
/osam/ dana od dana prijema pismenog
otpravka, a preko ovog suda.