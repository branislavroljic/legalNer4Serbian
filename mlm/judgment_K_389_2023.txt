K.br. 389/23
U IME CRNE GORE
OSNOVNI SUD U PODGORICI, sudija Goran Đuković, uz učešće namještenika suda Sanje Radević, kao zapisničarke, u krivičnom predmetu protiv okrivljenog R. P. iz P., koga brani advokat B. M., zbog krivičnog djela zlostavljanje iz čl. 166a st. 1 Krivičnog zakonika Crne Gore i krivičnog djela napad na službeno lice u vršenju službene dužnosti iz čl. 376 st. 3 u vezi st. 2 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 20.07.2023. godine, donio je

P R E S U D U
Okrivljeni:

R. P., JMBG., od oca Z. i majke V., rođene V., rođen . godine, u P., gdje mu je i prebivalište, Ulica L. K. broj . državljanin Crne Gore, pismen, sa završenom srednjom školom, razumije i govori crnogorski jezik, bravar, neoženjen, nema djece, lošeg imovnog stanja, ranije osuđivan, i to: presudom Višeg suda u Beogradu K.br. 319/19 od 19.02.2021. godine zbog krivičnog djela neovlašćena proizvodnja i stavljanje u promet opojnih droga iz čl. 246 st. 7 Krivičnog zakonika Republike Srbije na kaznu zatvora u trajanju od 3 (tri) godine i 6 (šest) mjeseci.

KRIV JE
Zato što je:

Dana .. godine, oko 20.30 časova, u Ulici P., G.g. P., svjestan svog djela, čije je izvršenje htio, znajući da je isto zabranjeno, zlostavljao oštećenu V. Š. i prema njoj postupao na način kojim se vrijeđa ljudsko dostojanstvo, na način što je u alkoholisanom stanju, došao do ugostiteljskog objekta ''P.'', gdje je oštećena sjedjela sa drugaricama, pa kada je ista napustila lokal i sjela u svoje vozilo, okrivljeni je prišao vozilu oštećene govoreći joj ''ili ćeš da izađeš ili ću ja da uđem u vozilo'', nakon čega je ušao u vozilo i sjeo na zadnje sjedište, iza oštećene, odakle je istu čupao za kosu i zadavao rukama udarce u predjelu glave, zbog čega mu je oštećena saopštila da idu kod njenog oca, kako bi mu okrivljeni rekao da je ''digao ruku'' na nju, što je okrivljeni prihvatio, da bi tokom vožnje do naselja Z., okrivljeni oštećenoj zadavao više udaraca pesnicom u predjelu glave i tijela te je čupao za kosu, a u trenutku kada je oštećena zaustavila vozilo u blizini Osnovne škole ''B.B.', okrivljeni je izašao iz istog i prešao na mjesto suvozača, sa kojeg je legao preko oštećene nastavljajući da je čupa za kosu i stiska za ruke, nanoseći joj tako laku tjelesnu povredu u vidu nagnječenja predjela desnog ramena, krvnog podliva desne nadlaktice, oguljotine drugog prsta lijeve šake,
- čime je izvršio zlostavljanje iz čl. 166a st. 1 Krivičnog zakonika Crne Gore.

Dana .. godine, oko 21.20 časova, u blizini Osnovne škole ''B. B.'', naselje Z., G. g. P., svjestan svog djela, čije je izvršenje htio, znajući da je isto zabranjeno, napao službeno lice u vršenju poslova javne bezbjednosti, oštećenog B. V. službenika Uprave policije OB Podgorica, koji je po rasporedu službe vršio poslove javne bezbjednosti i dužnost čuvanja javnog reda i mira, te istom nanio laku tjelesnu povredu na način što u trenutku kada je po pozivu dežurne službe, oštećeni B. V., došao do škole ''B.B.'', kako bi intervenisao zbog narušavanja javnog reda i mira od strane okrivljenog R. P., zatekao istog dok je jedno muško lice pokušavalo da ga smiri zbog agresivnog ponašanja, pa kako se okrivljeni oglušio na naređenje oštećenog da prestane sa takvim ponašanjem, oštećeni ga je uhvatio za desnu ruku, u namjeri da mu napravi tzv. polugu i stavi sredstvo za vezivanje, kada ga je okrivljeni odgurao, a potom zadao udarac laktom u predjelu grudi, nakon čega je ugrozio oštećenog za kažiprst lijeve ruke, kojom prilikom mu je naniov laku tjelesnu povredu u vidu oguljotine nadlane strane drugog prsta lijeve šake promjera oko 3x4 mm,
- čime je izvršio krivično djelo napad na službeno lice u vršenju službene dužnosti iz čl. 376 st. 3 u vezi st. 2 Krivičnog zakonika Crne Gore.

Pa sud okrivljenom R. P. na osnovu čl. 48 st. 1 Krivičnog zakonika Crne Gore, za svako krivično djelo prethodno utvrđuje kaznu zatvora i to:

- za krivično djelo zlostavljanje iz čl. 166a st. 1 Krivičnog zakonika Crne Gore kaznu zatvora u trajanju od 5 (pet) mjeseci i
- za krivično djelo napad na službeno lice u vršenju službene dužnosti iz čl. 376 st. 3 u vezi st. 2 Krivičnog zakonika Crne Gore kaznu zatvora u trajanju do 6 (šest) mjeseci,
Pa sud okrivljenog primjenom čl. 2, čl. 3, čl. 4 st. 2, čl. 5, čl. 13 st. 1, čl. 14, čl. 15, čl. 32, čl. 33, čl. 36, čl. 42 st. 1, 48 st. 2 tač. 2 i čl. 51 st. 1 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku Crne Gore
OSUĐUJE
Na jedinstvenu kaznu zatvora u trajanju od 10 (deset) mjeseci, u koju mu uračunava vrijeme provedeno u pritvoru počev od 12.06.2023. godine od 21.30 časa kao dana i časa lišenja slobode, pa nadalje.

Obavezuje se okrivljeni da ovom sudu na ime troškova krivičnog postupka uplati novčani iznos od 324,50 eura, kao i 30,00 eura na ime sudskog paušala, sve u roku od 15 dana od dana pravosnažnosti presude.

O b r a z l o ž e nj e
Optužnim predlogom Osnovnog državnog tužilaštva u Podgorici Kt. br. 802/23 od 26.06.2023. godine okrivljenom R. P., stavljeno je na teret izvršenje krivičnog djela zlostavljanje iz čl. 166a st. 1 Krivičnog zakonika Crne Gore i krivičnog djela napad na službeno lice u vršenju službene dužnosti iz čl. 376 st. 3 u vezi st. 2 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetna krivična djela, na ročištu za razmatranje sporazuma o priznanju krivice, državni tužilac podnio je sudu dokaze koje je prikupio u prethodnom postupku.

Iz sadržine prikupljenih dokaza na koje okrivljeni i njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog R. P., i da je okrivljeni u vrijeme i na način opisan u izreci ove presude, izvršio krivično djelo zlostavljanje iz čl. 166a st. 1 Krivičnog zakonika Crne Gore i krivično djelo napad na službeno lice u vršenju službene dužnosti iz čl. 376 st. 3 u vezi st. 2 Krivičnog zakonika Crne Gore, a nakon što je okrivljeni u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice zaključenog između stranaka, sud je cijenio sve okolnosti iz člana 42 Krivičnog zakonika Crne Gore, od otežavajućih okolnosti na strani okrivljenog cijenio njegovu raniju osuđivanost koju je utvrdio iz izvoda iz KE za okrivljenog broj 1076/23 i to presudom Višeg suda u Beogradu K.br. 319/19 od 19.02.2021. godine zbog krivičnog djela neovlašćena proizvodnja i stavljanje u promet opojnih droga iz čl. 246 st. 7 Krivičnog zakonika Republike Srbije na kaznu zatvora u trajanju od 3 (tri) godine i 6 (šest) mjeseci, a u odsustvu olakšavajućih okolnosti, sud je okrivljenom R.u P.u, na osnovu člana 48 st. 1 Krivičnog zakonika Crne Gore, prethodno utvrdio kaznu zatvora i to: za krivično djelo zlostavljanje iz čl. 166a st. 1 Krivičnog zakonika Crne Gore, u trajanju od 5 (pet) mjeseci, a za krivično djelo napad na službeno lice u vršenju službene dužnosti iz čl. 376 st. 3 u vezi st. 2 Krivičnog zakonika Crne Gore, u trajanju od 6 (šest) mjeseci, a zatim je primjenom člana 48 st. 2 tač. 2 Krivičnog zakonika Crne Gore osudio na jedinstvenu kaznu zatvora u trajanju od 10 (deset) mjeseci, u koju mu je sud uračunao vrijeme provedeno u pritvoru kao u izreci presude, shodno članu 51 st. 1 Krivičnog zakonika Crne Gore. Sud nalazi da je jedinstvena kazna zatvora pravedan balans između zahtjeva za individualizacijom kazne i svrhe kažnjavanja, na koji način se ima ostvariti svrha kažnjavanja, a istom se ima, osim svrhe kažnjavanja iz člana 32 st. 2 Krivičnog zakonika Crne Gore, ostvariti i opšta svrha izricanja krivičnih sankcija iz člana 4 stav 2 Krivičnog zakonika Crne Gore.

Odluka o troškova postupka zasnovana je na odredbi čl. 226 i 229 st. 1 Zakonika o krivičnom postupku.

Sa izloženog, na osnovu čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 20.07.2023. godine
SUDIJA
Goran Đuković, s.r.

PRAVNA POUKA:

Protiv ove presude žalba nije dozvoljena.

ZTO:

Sanja Radević
DN-a: Po primjerak presude dostaviti:

- ODT-u Podgorica;
- okrivljenom R. P. dopisom u Istražni zatvor Spuž;
- braniocu okrivljenog, advokatu B. M.;
- sudskoj praksi;
- -a/a.

Postupljeno dana:__________________
Namještenik suda: _________________