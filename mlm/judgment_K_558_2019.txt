K br. 558/19
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraja, u krivičnom postupku protiv okrivljenog I. M., zbog krivičnog djela teška djela protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice Kt. br. 1035/19 od 09.12.2019. godine, zaključenog između državne tužiteljke B.M., okrivljenog I. M. i njegovog branioca adv. Z. M., dana 17.12.2019. godine donio je
P R E S U D U
Okrivljeni: I.M., JMB ...., od oca R. i majke V., rođene B rođen ..... godine u M., sa prebivalištem u P. - ul. V. Br.a ..., državljanin Crne Gore, razumije crnogorski jezik, koji je i njegov jezik, mašinski tehničar, oženjen, otac jednog djeteta, pismen, završio srednju školu, lošeg imovnog stanja, osuđivan presudama Osnovnog suda u P. K. br. 1661/08 od 22.01.2009. godine zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika (uslovna osuda), K. br. 248/10 od 29.04.2010. godine zbog krivičnog djela ugrožavanje javnog saobraćaja iz čl. 339 st. 3 u vezi st. 1 Krivičnog zakonika (uslovna osuda), K. br. 273/15 od 22.09.2015. godine zbog produženog krivičnog djela sitna krađa, utaja i prevara iz čl. 246 st. 1 u vezi st. 2 u vezi čl. 49 Krivičnog zakonika Crne Gore (30 dana zatvora) i K. br. 499/16 od 10.05.2017. godine zbog krivičnog djela falsifikovanje i zloupotreba kreditnih kartica i kartica za bezgotovinsko plaćanje iz čl. 260 st. 1 Krivičnog zakonika Crne Gore (6 mjeseci zatvora), protiv kojeg se ne vodi postupak zbog drugog krivičnog djela.

Kriv je

Što je:

Dana 25. oktobra 2017. Godine, oko 13,30 časova, u U.K.naspram broja 7, u P., ne pridržavajući se saobraćajnog propisa iz čl. 29 st. 1 Zakona o bezbjednosti saobraćaja na putevima, tako ugrozio saobraćaj tako da je doveo u opasnost život i tijelo ljudi na način što se, upravljajući putničkim vozilom marke "Peugeot", registarskih oznaka PG ... Ul. K. u pravcu B. I proleterske, nije kretao desnom kolovoznom trakom u smjeru kretanja, već je prešao u suprotnu kolovoznu traku namijenjenu za kretanje vozila iz suprotnog smjera, u trenutku kada je istom iz pravca Bulevara I proleterske, krećući se desnom kolovoznom trakom Ulice Komske, u pravcu Ulice Skopske, nailazio motocikl marke "Piaggio" bez registarske oznake, kojim je upravljao oštećeni R. I., usljed kojih propusta je došlo do sudara prednjeg lijevog dijela vozila marke "Peugeot" i prednjeg dijela motocikla marke "Piaggio", kojom prilikom je oštećeni R. I. zadobio tešku tjelesnu povredu u vidu potresa mozga i oguljotine obje šake i lijeve podlaktice, pri čemu je okrivljeni bio svjestan da takvom svojom nepropisnom vožnjom može ugroziti javni saobraćaj i dovesti u opasnost život i tijelo ljudi, ali je olako držao da do toga neće doći, dok je u odnosu na težu posljedicu tešku tjelesnu povredu kod oštećenog R.I.postupao sa svjesnim nehatom, jer je znao da njegovom radnjom takva posljedica može nastupiti, ali je olako držao da do toga neće doći,
- čime je izvršio krivično djelo teška djela protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika Crne Gore.

Pa sud okrivljenog zbog navedenog krivičnog djela, primjenom čl. 4 st. 2, čl. 32, čl. 41 i čl. 42 st. 1 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu rada u javnom interesu, u trajanju od 360 (tri stotine šezdeset) časova, a koja kazna će se izvršiti za vrijeme od 6 (šest) mjeseci, s tim što ne može biti duža od 60 (šezdeset) časova u toku 1 (jednog) mjeseca.

Ukoliko okrivljeni ne bude vršio rad u javnom interesu, ova kazna će se zamijeniti kaznom zatvora, tako što će se svakih započetih 60 (šezdeset) časova rada u javnom interesu, zamijeniti kaznom zatvora u trajanju od 1 (jednog) mjeseca.

Obavezuje se okrivljeni da plati po osnovu troškova krivičnog postupka iznos od 173,00 u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom I. M. je optužnim predlogom Osnovnog državnog tužilaštva P. Kt. br. 1035/19 od 26.09.2019. godine stavljeno na teret da je izvršio krivično djelo teška djela protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 03.12.2019. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni I. M. u vrijeme, mjesto i na način opisan u izreci ove presude učinio krivično djelo teška djela protiv bezbjednosti javnog saobraćaja iz čl. 348 st. 3 u vezi čl. 339 st. 3 u vezi st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o licu koje je lošeg imovnog stanja, njegovu porodičnost, odnosno činenicu da je oženjen i otac jednog djeteta, odnos prema izvršenom krivičnom djelu i s tim u vezi njegovo priznanje koje je doprinijelo bržem i efikasnijem okončanju krivičnog postupka i izraženo kajanje te stav oštećenog koji se nije pridružio krivičnom gonjenju, dok je kao otežavajuća okolnost cijenjen njegov raniji život, odnosno osuđivanost presudama navedenim u izreci.

Okrivljeni je obavezan da plati troškove krivičnog postupka u iznosu od 173,00 eura, od čega se iznos od 82,50 eura odnosi na ime troškova saobraćajnog vještačenja, iznos od 60,50 eura na ime troškova medicinskog vještačenja i iznos od 30,00 eura na ime paušala kao dijela troškova krivičnog postupka, koji je odmjeren prema trajanju i složenosti postupka i imovnom stanju okrivljenog.

Shodno iznijetim razlozima, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 17.12.2019. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja
Po primjerak presude dostaviti:

- ODT Podgorica,
- Okrivljenom,
- Braniocu okrivljenog,
- Oštećenom, po pravosnažnosti,
- a/a.

Postupljeno dana ________________
Namještenik suda_________________