K.br.1/12
U IME CRNE GORE
OSNOVNI SUD U ULCINJU, kao prvostepeni krivični, po sudiji Đokaj Amiru, uz učešće namještenika suda Markoč Roze kao zapisničara, u krivičnom predmetu protiv optuženog O.R. iz Ulcinja i maloljetnog K.F., iz Ulcinja, koje brani Markić Loro, advokat iz Ulcinja, zbog krivičnog djela posredovanje u vršenju prostitucije iz čl.210 st.2 u vezi st.1 Krivičnog zakonika, odlučujući po optužnici Osnovnog državnog tužilaštva u Ulcinju Kt.br.146/04 od 20.01.2006.godine i predlogu za primjenu vaspitne mjere Osnovnog državnog tužilaštva u Ulcinju Ktm.br.15/04 od 20.01.2006.godine nakon održanog glavnog i javnog pretresa, dana 18.06.2013. godine, u prisustvu zastupnika optužbe, zamjenika ODT-a u Ulcinju Savović Vladimira, optuženog O.R.i maloljetnog sada punoljetnog K.F., i njihovog branioca, donio je, a dana 21.06.2013.godine javno objavio,

P R E S U D U
I.

Optuženi O.R., zvani „R.”, od oca M. i majke K., rođene N., rođen xx.xx.xxxx.godine u P., sa prebivalištem u U., M. bb, državljanin Crne Gore, radnik, oženjen, otac jednog mldb.djeteta, pismen, završio osnovnu školu, srednjeg imovnog stanja,
Na osnovu čl.373 tač.2 Zakonika o krivičnom postupku
OSLOBAĐA SE OD OPTUŽBE
Da je:

Tokom maja 2004.godine, u Ulcinju, zajedno sa maloljetnim K.F.om, navodio maloljetnu L.B. staru petnaest godina, na prostituciju, na način što je prethodno nagovorio da se bavi prostitucijom, a potom je vozilom marke „Nisan” reg.oznaka UL xx-xx, vlasništvo oca maloljetnog K., više puta odvodio u bungalove hotela „Lido” koji se nalaze na Velikoj plaži, gdje joj je doveo četiri za sada nepoznata muška lica, sa kojima je ista imala više seksualnih odnosa.

- čime bi kao saizvršilac izvršio krivično djelo posredovanje u vršenju prostitucije iz čl.210 st.2 u vezi st.1 Krivičnog zakonika.

Troškovi krivičnog postupka padaju na teret budžetskih sredstava suda.

II.

Prema maloljetnom sada punoljetnom:

K.F., od oca N. i majke V., rođene N., rođen xx.xx.19xx. godine u Baru, sa prebivalištem u Ulcinju, u ul. N. Đ. br.xx, neoženjen, pismen, dobrog imovnog stanja, državljanin Crne Gore.

Na osnovu čl.499 st.2 i čl.500 Zakonika o krivičnom postupku ( Sl.list RCG 71/03 i 47/06)
OBUSTAVLJA SE POSTUPAK
Troškovi krivičnog postupka padaju na teret budžetskih sredstava suda.

O b r a z l o ž e nj e
Optužnicom Osnovnog državnog tužilaštva u Ulcinju Kt.br.146/04 od 20.01.2006. godine, optuženom O.R.u, stavljeno je na teret da je kao saizvršilac izvršio krivično djelo posredovanje u vršenju prostitucije iz čl.210 st.2 u vezi st.1 Krivičnog zakonika. Zastupnik optužbe je do kraja glavnog pretresa ostao pri podignutoj optužnici i u završnoj riječi predložio je sudu da optuženog O.R.oglasi krivim i osudi po zakonu.

Rješenjem krivičnog vanraspravnog vijeća ovog suda Kv.br.10/06 od 20.02.2006. godine spojeni su krivični predmeti ovog suda Kim.br.2/06 sa K.br.31/06 radi zajedničkog raspravljanja i odlučivanja.

Optuženi O.R. ne priznaje izvršenje krivičnog djela za koje je optužen i u svojoj odbrani navodi da negdje u maju mjesecu 2004.godine, kada se družio sa mldb.K.F.om, u večernjim časovima na Maloj plaži u Ulcinju, upravljao je putničkim motornim vozilom marke "Nissan" reg.oznake UL xx-xx, vlasništvo oca K.F., te djevojka po imenu L. B., koju je poznavao iz viđenja, mahala je da on i F., koji je bio sa njim u autu na suvozačevo mjesto, stanu, pa je on zaustavio vozilo i ona je ušla na zadnje sjedište i to nakon što je pitala F.a da li može da se provoza sa njima. Oni su na to pristali i napravili su jedan krug kroz grad, pa su pošli na Veliku plažu do restorana „Sole Mio”, gdje nisu uopšte stali već su se okrenuli i napravili još jedan krug kroz grad i onda su je prebacili do njene kuće koja se nalazi kod hotela „G.”. Dalje je naveo da dok su se vozili kroz grad, niko više sa njima nije bio u autu i nisu nigdje stajali, a sjeća se da je ona F.-u rekla da je sladak i da joj se sviđa, ali nije obratio pažnju na priču koju je ona vodila sa F.-om, jer je upravljao vozilom. Nijesu pričali u vezi navođenja na prostituciju, odnosno da kontaktira sa muškim licima i da naplati usluge, a nikada nije naknadno kontaktirao L.B., i nije istina da je nju vodio da pruža seksualne usluge u bungalovima hotela „Lido” u Ulcinju. Istakao je da L.B. nije vodio u Bar radi pružanja usluga prostitucije ili pak drugih usluga, te da M.R.-a i T. S.-a nikada nije poznavao.

Maloljetni sada punoljetni K.F. u svojoj odbrani je naveo da živi u Ulcinju i da nije zaposlen, ali povremeno pomaže svom ocu prilikom izvođenja preduzimačkih građevinskih poslova, a da njegov otac posjeduje dva PMV od kojih je jedno marke “Nissan”, crvene boje, reg.oznaka UL xx-xx, a drugo je “Opel kadet”, te da je njegov najbolji drug u Ulcinju O.R., zvani “R.“ sa kojim izlazi i stalno se druži. Ponekad koristi očeva vozila da bi zajedno sa R. izašao u grad, a osim kroz Ulcinj vozili su se kroz Sutomore i Utjehu, i vozilom je uglavnom upravljao R., jer on nema položen vozački ispit. Dalje je naveo da djevojku L.B. poznaje iz viđenja i povremeno bi se pozdravili kada bi se sreli u gradu, i po njegovom mišljenju ta djevojka je imala oko 13-14 godina, a znao je da ona živi kod hotela “G.” u Ulcinju. Dalje je naveo da je prije početka ljeta 2004.godine na Maloj plaži u Ulcinju u posljepodnevnim časovima, dok su se on i njegov drug R. vozili njegovim vozilom marke „Nisan“, sreo L.B. pored puta i primjetio je da je ona mahnula rukom u smislu pozdrava a nakon toga je mahnula da stanu. Oni su se zaustavili, a L.B. ih je pitala da li bi napravili jedan krug kroz grad, na šta su oni pristali i ona je ušla u vozilo. Vozili su se izvjesno vrijeme gradom, a nakon toga su se uputili ka Velikoj plaži gdje su vozilo okrenuli kod restorana „Sole Mio“ a nakon toga su se provozali kroz naselje Pinješ da bi je prebacili do hotela „G.“, gdje su je i ostavili. Ova vožnja je trajala nekih 15-20 minut, a za koje vrijeme nijesu nigdje svraćali, već su se samo vozili. Od tada je još nekoliko puta u gradu sretao B., ali bi se samo pozdravili i ništa više, te da on bolje od R. poznaje B.. Istakao je da nije B. podvodio drugim licima radi prostituisanja u bungalovima koji se nalaze u sklopu hotela „Lido“ u Ulcinju, niti je na taj način sticao imovinsku korist. Takođe, navodi da nije početkom juna 2004.godine očevim vozilom marke „Nisan“ u društvu sa R., poveo B. L. u naselje Dobra Voda u kafani „K.“.

U dokaznom postupku sud je izveo sledeće dokaze: na saglasan predlog stranaka pročitao je iskaz oštećene L. B. dat na zapisniku pred istražnim sudijom ovog suda Ki.br.54/04 od 30.12.2005.godine, pročitao službenu zabilješku MUP-a CG Bar od 08.08.2004.godine, izvršio uvid u fotoelaborat CB Bar broj 264-265-266 od 08.08.2004, izvršio uvid u spise Osnovnog suda u Baru K.br.337/05, te pročitao izvod iz matičnog registra rođenih opštine Bar, pod tekućim brojem 16101, 18.UPI-202/13/2286 od 13.03.2012.godine za maloljetnog, sada punoljetnog K.F..

Svjedok L.B. je u svom iskazu pred istražnim sudijom navela da se sa O.R.-om i K.F.-om upoznala prije dvije godine, te da je K.F. uvijek kroz grad vozio putničko motorno vozilo marke „Nissan”, a zajedno sa njim je bio i O.R. i isti su je više puta pozivali da uđe u njegovo vozilo, da odu do grada i da tamo prošetaju na šta je ona i pristala. Dok su šetali kroz grad O.R. i K.F. su je uvijek pitali da li je stupila u seksualne odnose sa muškarcima, a kada je odgovorila da nije, oni su joj rekli da je to sada poniženje jer se promijenilo vrijeme. Ovako su šetali više od deset dana, a onda su oni uvijek kada su je sretali zaustavljali svoje vozilo i primoravali je da u njega uđe. Dalje je navela da su je O. i K.negdje u proljeće 2004.godine poveli u jednu privatnu stambenu zgradu, i tu je imala prvi seksualni kontak sa mladićima iz Ulcinja, a kojima ne zna ime. Nakon što je imala prvi seksualni odnos, F. i R. su je vodili u bungalove hotela “Lido i tamo su joj dovodili više lica iz Ulcinja, oko 4-5 njih i sa njima je ona imala seksualni odnos. Međutim ni njima ne zna imena, osim što zna da su iz Ulcinja. Prilikom pružanja seksualnih usluga njoj F. i R. nisu davali novca ili pak neke druge stvari, a nije joj poznato da li su oni za njene usluge dobijali novac od ovih mladića sa kojima je ona imala seksulane odnose, a od lica sa kojima je imala seksualne odnose nikada nije dobijala novac, niti je saznala da ti momci plaćaju O. i K.. Istakla je da oni kada god su je sreli u gradu, zastavljali su svoje vozilo i morala je da ide sa njima, a sjeća se da su u vozilu imali razne palice, pa se prepala da će joj svašta uraditi, ako ih ne posluša i ne pođe sa njima, zbog čega je išla gdje god su je vodili. Dalje je navela, da kad god je završila sa pružanjem seksualnih usluga drugim muškarcima, O.R. i K.F. su je vraćali do njene kuće, te da u tom periodu nije imala mobilni telefon već su je K. i O. zvali kod kuće, kada se ona nije javljala, međutim kada bi je isti zatekli na ulici uzeli su je u kola i vodili na navedena mjesta. Takođe, jedne noći su je vodili i do hotela „Vidikovac“, gdje je imala seksualne odnose sa dvojicom momamka, a koje su prethodno R. i F. zvali. Zadnjih godinu i po dana nije u kontaktu sa okrivljenim, niti sa drugim licima, već sa roditeljima boravi kod kuće. Nije se pridružila krivičnom gonjenju i nije postavila imovinsko pravni zahtjev.

Iz službene zabilješke MUP-a CG Bar od 08.08.2004.godine proizilazi da je ista sačinjena na okolnosti izvršene službene mjere prepoznavanja prostora i mjesta na kojima je boravilo maloljetno lice L.B., pa je izvršeno i fotografisanje lokacije boravka na mjestima gdje su vršene inkriminisane radnje i to u hotelu „Nikšić“ u Sutomoru, kafani „Kobra“ u naselju Dobre vode i hotelu „Lido“, tj. bunglaovi na Velikoj plaži u Ulcinju.

Iz fotoelaborata CB Bar broj 264-265-266 od 08.08.2004.godine proizilazi da lice mijesta pokazuje oštećena L.B. i to u hotelu „Nikšić“ Sutomore, u naselju „Kambodža“ u Baru i hotelskom naselju „Lido“ u Ulcinju.

Iz izvod iz matičnog registra rođenih opštine Bar, pod tekućim brojem 16101, 18.UPI-202/13/2286 od 13.03.2012.godine na ime K.F. proizilazi da je K.F. rođen 03.07.1986.godine.

Iz spisa Osnovnog suda u Baru K.br.337/05 proizilazi da je optuženi O.R., presudom Osnovnog suda u Baru K.br.337/05 od 28.07.2009. godine,oslobođen od optužbe da je u vremenu od juna do avgusta 2004.godine u Baru navodio i podsticao na prostituciju maloljetnu L.B., a koja presuda je presudom Višeg suda u Podgorici Kž.br.2615/09 od 19.04.2010.godine, u tom dijelu preinačena tako što je optužba odbijena u odnosu na optuženog O.R.zbog krivičnog djela posredovanje u vršenju prostitucije iz čl. 210 st.2 u vezi st.1 KZ CG. Takođe proizilazi da presudom Osnovnog suda u Baru K.br.337/05 od 28.07.2009. godine, optuženi K.F. je na osnovu optužnice ODT-a u Baru Kt.br. 349/04 od 21.03.2005.godine, oglašen krivim i osuđen na kaznu zatvora u trajanju od 5 (pet) mjeseci, zbog krivičnog djela posredovanje u vršenju prostitucije iz čl.210 st.2 u vezi st.1 KZ, zato što je u toku prve polovine 2004.godine na teritoriji opštine Ulcinj navodio i podsticao na prostituciju maloljetnu L.B., rođenu 07.02.1989.godine, na način što je podvodio punoljetnim muškim licima i podsticao na seksualne odnose, a koja presuda je potvrđena presudom Višeg suda u Podgorici Kž.br.2615/09 od 19.04.2010.godine, u odnosu na ovog optuženog.

Cijeneći navode optužbe, odbrane optuženog O.R.i maloljetnog K.F., te sve izvedene dokaze na glavnom pretresu, kako pojedinačno tako i u njihovoj međusobnoj povezanosti, sud nalazi da nije dokazano da je optuženi O.R. kao saizvršilac izvršio krivično djelo posredovanje u vršenju prostitucije iz čl.210 st.2 u vezi st.1 Krivičnog zakonika, koje mu je stavljeno na teret.

Naime, optužnicom ODT-a u Ulcinju Kt.br.146/04 od 20.01.2006.godine optuženom O.R.u, stavljeno je na teret da je kao saizvršilac izvršio krivično djelo posredovanje u vršenju prostitucije iz čl.210 st.2 u vezi st.1 Krivičnog zakonika, tako što je tokom maja 2004.godine, u Ulcinju, zajedno sa maloljetnim K.F.om, navodio maloljetnu L.B. staru petnaest godina, na prostituciju, na način što je prethodno nagovorio da se bavi prostitucijom, a potom je vozilom marke „Nisan” reg.oznaka UL xx-xx, vlasništvo oca maloljetnog Kočovića, više puta odvodio u bungalove hotela „Lido”, koji se nalaze na Velikoj plaži, gdje joj je doveo četiri za sada nepoznata muška lica, sa kojima je ista imala više seksualnih odnosa.

Međutim, te okolnosti po zaključivanju suda, u ovom postupku nijesu dokazane.

Krivično djelo posredovanje u vršenju prostitucije iz čl.210 st.1 Krivičnog zakonika, čini ono lice ko navodi ili podstiče drugog na prostituciju ili učestvuje u predaji nekog lica drugome radi vršenja prostitucije ili ko putem sredstava javnog informisanja i drugih sličnih sredstava propagira ili reklamira prostituciju, a kvalifikovani oblik iz st.2 se stiče ako je djelo iz st.1 izvršeno prema maloljetnom licu. Radnja izvršenja ovog krivičnog djela je alternativno određena i obuhvata razne oblike podstrekavanja na prostituciju. Ovi pojmovi su dovoljno široki da se pod njih mogu podvesti mnogobrojni i različiti uticaji na druga lica da se bave prostitucijom, kao što su nagovaranje, podržavanje želje za prostitucijom, ugovaranje vršenja prostitucije, predočavanje i obećanje koristi, dovođenje ženskih lica u situaciji da izlaz iz njih traže u bavljenju prostitucijom i sl. Posredovanje u vršenju prostitucije može da se odnosi na veći broj ženskih lica, ali je za postojanje djela dovoljno i kad se na prostituciju vrbuje, navodi, podstiče ili namamljuje jedno lice, odnosno kada se jedno žensko lice predaje drugom radi vršenja prostitucije. Za postojanje ovog krivičnog djela od značaja je određivanje pojma prostitucije. Prostitucija se može odrediti veoma široko kao svaki seksualni odnos uz neku naknadu koja ne mora biti nužno u novcu. Prostitucija, međutim, u smislu osnovnog oblika ovog krivičnog djela, treba shvatiti kao stavljanje na raspolaganju sopstvenog tijela drugom licu radi preduzimanja neke seksualne radnje uz novčanu naknadu, a u namjeri da se ponavljanjem takve djelatnosti sebi ili drugom ostvaruje prihod. Za krivicu je potreban direktan umišljaj, dakle potrebna je namjera da se podsticanje odnosno predaja ženske osobe drugom licu čini radi vršenja prostitucije. Kvalifikovani oblik postoji kada se podstiče na prostituciju ili predaje drugom licu radi vršenja prostitucije maloljetno žensko lice, kvalifikovana okolnost je starost ženskog lica. Okolnost da se djelo vrši prema maloljetnom licu mora da bude obuhvaćena umišljajem učinioca.

Naime, optuženi O.R. ne priznaje izvršenje krivičnog djela stavljenog mu na teret i u svoju odbranu navodi da su se on i mldb.K.F. kritičnom prilikom, u maju mjesecu 2004.godine, zaista provozali sa Leskovac Besom u PMV marke "Nisan" reg.oznaka UL xx-xx, koje je vlasništvo oca maloljetnog K.F., a kojim je on upravljao, da im je upravo oštećena mahnula rukom dajući im znak da stanu i tada ih pitala da li može sa njima da se provoza. Kada je ušla u njihov automobil, provozali su se gradom i nastavili vožnju ka Velikoj plaži, gdje je on kod restorana “Sole Mio” okrenuo vozilo, pa su se došavši u grad, vozili i kroz naselje Pinješ, sve do hotela “Galeb” gdje su je ostavili, obzirom da znaju da živi u blizini, a da prije toga nisu nigdje stajali već su se samo vozili. Istakao je da nijesu pričali u vezi navođenja na prostituciju, odnosno da kontaktira sa muškim licima i da naplati usluge, a nikada nije naknadno kontaktirao L.B., i nije istina da je nju vodio da pruža seksualne usluge u bungalovima hotela „Lido” u Ulcinju, niti ju je vodio u Bar radi pružanja usluga prostitucije ili pak drugih usluga. Navodi odbrane optuženog O.R.a, su potvrđeni i odbranom maloljetnog sada punoljetnog K.F., koji je gotovo na istovjetan način predstavio dešavanja te noći kada su se zajedo vozili vozilom njegovog oca, kojim je upravljao O.R., a mldb.Kočović je negirao da je početkom juna 2004.godine vozilom marke „Nisan“ zajedno sa R.-om, poveo B. L. u naselje Dobra Voda u kafani „Kobra“. Međutim, odbranu optuženog O.R.-a, sud nije prihvatio, jer je u potpunosti, obezvrijeđena i opovrgnuta iskazom oštećene L. B., koji iskaz je sud cijenio kao jasan, uvjerljiv i objektivan i kao takvom poklonio vjeru. Ali iz iskaza oštećene L. B., sud nije mogao da utvrdi da je optuženi O.R., izvršio krivično djelo koje mu je stavljeno na teret, a ovo s toga što iako oštećena tvrdi da su je optuženi Oroši i mldb. K.F. u proljeće 2004.godine poveli u jednu privatnu stambenu zgradu, gdje je imala prvi seksualni kontak sa mladićima iz Ulcinja, a kojima ne zna ime, te da su je nakon toga vodili u bungalove hotela “Lido i tamo su joj dovodili više lica iz Ulcinja, oko 4-5 njih i sa njima je ona imala seksualni odnos, oštećena nikada nije vidjela da su optuženi O. i mldb. K. primili novac ili neke druge stvari za te usluge, niti je njoj bilo ko od njih davao novac, jer oštećena u svom iskazu decidno navodi da prilikom pružanja seksualnih usluga njoj F. i R. nisu davali novca ili pak neke druge stvari, a nije joj poznato da li su oni za njene usluge dobijali novac od ovih mladića sa kojima je ona imala seksulane odnose, a od lica sa kojima je imala seksualne odnose nikada nije dobijala novac, niti je saznala da ti momci plaćaju O. i K..

Prema tome, ako se ima u vidu da je prostitucija iznajmljivanje za novac ili neku drugu korist svog tijela drugim licima da na njemu zadovoljavaju svoj polni nagon i da je ona po pravilu trajnog karaktera, to je jasno da u konkretnom slučaju pružanje seksulanih usluga od strane L. B. se ne može podvesti pod prethodno navedeni pojam, iz razloga što nedostaje taj objektivan elemenat – da je za pružene seksualne usluge plaćeno, bilo novcem bilo nekom drugom stvari.

Kada se radi o presudi sve činjenice na kojima se zasniva moraju biti potpuno dokazane i nijedna sumnja ne smije ostati nerazjašnjena i mora biti otklonjena. U ovom slučaju, imajući u vidu utvrđene činjenice i izvedene dokaze očigledno je da nijesu potvrđeni činjenični navodi optužbe, odnosno nije dokazano da je optuženi O.R. kao saizvršilac izvršio krivično djelo posredovanje u vršenju prostitucije iz čl.210 st.2 u vezi st.1 Krivičnog zakonika, pa je sud primjenom načela "in dubio pro reo", odnosno shodno čl.3 tač.3 ZKP-a u kome je propisano, da ako i nakon pribavljenja svih raspoloživih dokaza i njihovog izvođenja u krivičnom postupku, ostane samo sumnja u odnosu na postojanje nekog bitnog obilježja krivičnog djela ili u pogledu činjenice od kojih zavisi primjena neke odredbe Krivičnog ili ZKP-a, sud će donjeti odluku koja je povoljnija za okrivljenog, a na osnovu čl.373 tač.2 Zakonika o krivičnom postupku, optuženog O.R. oslobodio od optužbe, jer nije dokazano da je izvršio krivično djelo za koje je optužen.

Sud je imao u vidu i činjenicu da je optuženi O.R., presudom Osnovnog suda u Baru K.br.337/05 od 28.07.2009. godine, oslobođen od optužbe da je u vremenu od juna do avgusta 2004.godine u Baru navodio i podsticao na prostituciju maloljetnu L.B., a koja presuda je presudom Višeg suda u Podgorici Kž.br.2615/09 od 19.04.2010.godine, u tom dijelu preinačena tako što je optužba odbijena u odnosu na optuženog O.R.zbog krivičnog djela posredovanje u vršenju prostitucije iz čl. 210 st.2 u vezi st.1 KZ CG, ali kod činjenice da se optužnicom Osnovnog državnog tužilaštva u Ulcinju Kt.br.146/04 od 20.01.2006.godine, optuženom O.R.-u stavlja na teret da je tokom maja 2004.godine, u Ulcinju, zajedno sa maloljetnim K.F.-om, navodio maloljetnu L.B. staru petnaest godina, na prostituciju, na način kako je to opisano u izreci presude, to sud nalazi da se u konkretnom slučaju ne radi o presuđenoj stvari, jer i ako se radi o istoj oštećenoj, optuženom se stavlja na teret da je isto krivično djelo izvršio u drugom vremenskom periodu i na drugom mjestu, odnosno na teritoriji druge opštine, tj. opštine Ulcinj. Da bi u ovom dijelu utvrdio odlučne činjenice sud je pokušao svim raspoloživim mjerama da obezbjedi prisustvo oštećene L. B. na glavnom pretresu, da bi istu saslušao detaljnije o učešću optuženog O.R.-u izvršenju predmetnog krivičnog djela, u odnosu na vrijeme, mjesto i način izvršenja, a to sve saglasno nalozima ukidnog rješenja Višeg suda u Podgoricu Kž.br. 1835/11, ali i pored izdavanja više naredbi za prinudno dovođenje oštećene Leskovac Bese, službenici policije istu nijesu uspjeli pronaći i prinudno dovesti na zakazane glavne pretrese, jer provjerom na terenu i operativnim radom su došli do saznanja da se oštećena L.B., ne nalazi već duži vremenski period na području opštine Ulcinj, već se ista nalazi u SR Njemačkoj, na nepoznatoj adresi, o čemu su sud obavještavali pismenim putem, a koja obavještenja se nalaze u spisima predmeta.

Prilikom odlučivanja sud je cijenio i ostale dokaze izvedene na glavnom pretresu, službenu zabilješku MUP-a CG Bar od 08.08.2004 i fotoelaborat CB Bar broj 264-265-266 od 08.08.2004 godine, ali je našao je da su bez uticaja na drugačije presuđenje u ovoj krivičnoj stvari.

Kako je optuženi O. R. oslobođen od optužbe, to je sud na osnovu čl.230 st.1 Zakonika o krivičnom postupku, odlučio da troškovi krivičnog postupka padaju na teret budžetskih sredstava suda.

II.

Osnovno državno tužilaštvo u Ulcinju je podnijelo i predlog za primjenu vaspitne mjere Ktm.br.15/04 od 20.01.2006.godine, prema maloljetnom, sada punoljetnom učiniocu K.F.-u,
Zato što je:

Tokom maja 2004.godine, u Ulcinju, zajedno sa punoljetnim O.R.-om navodio maloljetnu L.B. staru petnaest godina, na prostituciju, na način što je prethodno nagovorio da se bavi prostitucijom, a potom je vozilom marke “Nisan” reg.oznaka UL xx-xx, vlasništvo njegovog oca, sa kojim je upravljao O. R., više puta odvodio u bungalove hotela “Lido”, koji se nalaze na Velikoj plaži, gdje joj je doveo četiri za sada nepoznata muška lica, sa kojima je ista imala više seksualnih odnosa,
- čime je kao saizvršilac izvršio krivično djelo posredovanje u vršenju prostitucije iz čl.210 st.2 u vezi st.1 Krivičnog zakonika,
Prije davanja završnih riječi zastupnik optužbe je izjavio da odustaje od krivičnog gonjenja prema maloljetnom, sada punoljetnom K.F.-u.

Kako je zastupnik optužbe nakon provedenog dokaznog postupka, u završnim riječima izjavio da odustaje od krivičnog gonjenja protiv maloljetnog sada punoljetnog K.F. za krivično djelo posredovanje u vršenju prostitucije iz čl.210 st.2 u vezi st.1 Krivičnog zakonika, to je sud na osnovu čl.499 tač.2 Zakonika o krivičnom postupku( Sl.list RCG 71/03 i 47/06), odlučio kao u stavu II. izreke ove presude.

Na osnovu čl.500 Zakonika o krivičnom postupku (Sl.list RCG 71/03 i 47/06), odlučeno je da troškovi krivičnog postupka u ovom dijelu padaju na teret budžetskih sredstava suda.

OSNOVNI SUD U ULCINJU

Dana 21.06.2013.godine
ZAPINIČAR,S U D I J A,
Markoč RozaAmir Đokaj
PRAVNA POUKA: Protiv ove presude dozvoljena je žalba, u roku od 15 dana od dana prijema prepisa iste. Žalba se podnosi Višem sudu u Podgorici, a preko ovog suda.

DN-a:

- ODT Ulcinj
- optuženom O.R.-u
- mldb.K.F.-u preko zakonskog zastupnika
- adv. Markić Loru
- u spise