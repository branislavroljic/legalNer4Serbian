K. br. 740/23
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Dejane Harović, u krivičnom postupku protiv okrivljenog M. L., zbog krivičnog djela napad na službeno lice u vršenju službene dužnosti iz čl. 376 st. 3 u vezi sa st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 15. 2. 2024. godine, donio je
P R E S U D U
Okrivljeni: M. L., JMB..., od oca Z. i majke A., rođene N., rođen ... godine u P., sa prebivalištem u P. - Ulica ..., državljanin Crne Gore, razumije crnogorski jezik, koji je i njegov jezik, zaposlen kao radnik u firmi njegovog oca, neoženjen, bez djece, pismen, završio srednju školu, srednjeg imovnog stanja, osuđivan presudama Osnovnog suda u Podgorici K. br. 145/10 od 25. 10. 2010. godine zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika (uslovna osuda), K. br. 910/10 od 7. 6. 2012. godine zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika u sticaju sa krivičnim djelom izazivanje opšte opasnosti iz čl. 327 st. 1 Krivičnog zakonika (četiri mjeseca zatvora) i K. br. 113/21 od 28. 6. 2021. godine zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore (uslovna osuda), protiv kojeg se ne vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 806/23 od 4. 12. 2023. godine koji se računa od 1. 12. 2023. godine u 12.46 časova.

Kriv je

Što je:

Dana 1. decembra 2023. godine, oko 06.30 časova, u P., u porodičnoj kući koja se nalazi u Ulici ..., svjestan svog djela čije je izvršenje htio, znajući da je isto zabranjeno, prijetio da će napasti službeno lice u vršenju poslova javne bezbjednosti - policijskog službenika oštećenog B. M., na način što je, u trenutku dok je oštećeni obavljao službenu radnju pretres stana i drugih prostorija koje koristi okrivljeni, istom se povišenim tonom obratio riječima: "Ne treba mi advokat, dolazili ste i prije mjesec dana, na kurac ste mi se više popeli", da bi mu se potom, kada mu je oštećeni kazao da vodi računa kako razgovara sa policijskim službenicima, unio u lice i povišenim tonom mu kazao: "Ja ću da pričam kako ja hoću, boli me kurac za tebe, da mi ti nećeš zabraniti?", zbog čega su G. I. i T. K., policijski službenici koji su takođe preduzimali predmetnu službenu radnju stali ispred njega, kao i njegov otac L. Z., koji ga je gurao od oštećenog, kada je preko njega nastavio da nasrće na oštećenog, da ga vrijeđa i psuje, a zatim je, nakon što ga je otac ogurnuo na trosjed i nakon što mu je oštećeni kazao da će preduzeti službenu radnju pretresa kada se obezbijede svjedoci, te da će se na kraju konstatovati da li je pronađeno nešto nedozvoljeno, ustao sa trosjeda, krenuo prema oštećenom i zaprijetio mu, držeći podignut kažiprst desne ruke u njegovom pravcu, govoreći mu: "Kurac moj ćeš da nađeš, ali ću ja tebe da nađem, viđećeš za ovo, posebno ti",
- čime je izvršio krivično djelo napad na službeno lice u vršenju službene dužnosti iz čl. 376 st. 3 u vezi sa st. 1 Krivičnog zakonika Crne Gore.

Pa ga sud na osnovu čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore, te čl. 226, čl. 229 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 8 (osam) mjeseci, u koju kaznu će se uračunati vrijeme provedeno u pritvoru od 1. 12. 2023. godine od 12.46 časova, pa nadalje.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana od dana pravosnažnosti presude, pod prijetnjom izvršenja.

O b r a z l o ž e n j e
Okrivljenom M. L. je optužnim predlogom Osnovnog državnog tužilaštva u Podgorici Kt. br. 1664/23 od 14. 12. 2023. godine stavljeno na teret krivično djelo napad na službeno lice u vršenju službene dužnosti iz čl. 376 st. 3 u vezi sa st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 14. 2. 2024. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni M. L. u vrijeme, mjestu i na način opisan u izreci ove presude učinio krivično djelo napad na službeno lice u vršenju službene dužnosti iz čl. 376 st. 3 u vezi sa st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini kazne, i to njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka, te iskreno kajanje, a s tim u vezi i stav oštećenog koji se nije pridružio krivičnom gonjenju, dok je od otežavajućih okolnosti cijenjen njegov raniji život, odnosno osuđivanost presudama navedenim u izreci.

Na osnovu čl. 226 i čl. 229 Zakonika o krivičnom postupku, sud je obavezao okrivljenog da na ime paušalnih troškova plati iznos od 30,00 €, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 15. 2. 2024. godine
ZAPISNIČARKA S U D I J A
Dejana Harović,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Dejana Harović