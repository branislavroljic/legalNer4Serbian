OSNOVNI SUD U PLAVU

K.br.8/2018
U IME CRNE GORE
OSNOVNI SUD U PLAVU, sudija Hilmija Sujković, sa zapisničarem Feridom Gutić, u krivičnom predmetu okrivljenog H. Gj., iz G., zbog krivičnog djela laka tjelesna povreda iz čl. 152. st. 2. u vezi stava 1. Krivičnog zakonika Crne Gore, po optužnom predlogu Osnovnog državnog tužilaštva u Plavu, KT.br.5/18 od 06.02.2018. godine, po održanom usmenom, glavnom, javnom pretresu u prisustvu rukovodioca ODT-a u Plavu, Erdana Feratovića, okrivljenog H. Gj., njegovog branioca adv. M. M. i oštećenog A. Gj., donio je i javno objavio dana 03.12.2018. godine

P R E S U D U
Okrivljeni H. GJ., JMB ..., od oca A. i majke R. rođene B., rođen ... godine, u selu V., opština G., stalno nastanjen u G., B.bb, državljanin Crne Gore, maternji jezik mu albanski jezik, razumije crnogorski jezik, završio visoku mašinsku školu, nezaposlen, oženjen, otac četvoro djece, srednjeg imovnog stanja, neosuđivan,
Na osnovu čl. 373. st.1. tač. 2. ZKP-a
OSLOBAĐA SE OD OPTUŽBE
Da je:

Dana 14.01.2018. godine, u selu D. V., opština G., na lokalnom putu ispred svoje kuće i imanja, i pored svijesti da takvom svojom radnjom čini krivično djelo, htio njegovo izvršenje iako je znao da je to djelo zabranjeno, lako tjelesno povrijedio oštećenog A.Gj., na način što je metalnom šipkom dužine oko 100 cm i prečnika 12 mm - sredstvom podobnim da tijelo teško povrijedi i zdravlje teško naruši, zamahnuo u predjelu glave oštećenog, koju šipku je oštećeni uhvatio svojom desnom rukom i tako ga spriječio da ga udari po glavi, nakon čega je okrivljeni trzanjem iščupao ovu šipku iz njegove ruke i tom prilikom mu nanio lake tjelesne povrede u vidu ogrebotina na nadlanici šake između prvog i drugog prsta dužine oko 4cm i na dlanu iste šake dužine 2cm,
- čime bi izvršio krivično djelo laka tjelesna povreda iz čl. 152. st. 2. u vezi stava 1. Krivičnog zakonika Crne Gore.

Troškovi krivičnog postupka u ukupnom iznosu od 286,00 (dvijestotineosamdesetšesteura), padaju na teret budžetskih sredstava, dok će o troškovima koje je okrivljeni imao na ime nužnih izdataka i nagrade braniocu, adv. M. M., sud odlučiti posebnim rješenjem.

Oštećeni A.Gj.se radi ostvarivanja imovinsko pravnog zahtjeva za naknadu štete upućuje na parnicu.

O b r a z l o ž e n j e
Osnovno državno tužilaštvo u Plavu, optužnim predlogom KT.br.5/18 od 06.02.2017. godine, optužilo je H. Gj., iz G., za krivično djelo laka tjelesna povreda iz čl. 152. st. 2. u vezi stava 1. Krivičnog zakonika Crne Gore.

U završnoj riječi rukovodilac ODT-a u Plavu, Erdan Feratović, je odustao od optužbe prema okrivljenom iz razloga što u toku postupka nije dokazano da je isti počnio navedeno krivično djelo.

Oštećeni A. Gj. je u svojoj završnoj riječi, nakon odustanka rukovodioca ODT-a u Plavu od optužbe, preuzeo krivično gonjenje prema okrivljenom i predložio sudu da istog oglasi krivim za predmetno krivično djelo i kazni po zakonu. Ujedno je zadržao pravo da odštetni zahtjev ostvaruje u parnici.

Izjašnjavajući se o optužbi ODT-a u Plavu, okrivljeni H. Gj. u svojim odbranama iz prethodnog postupka i sa glavnog pretresa ne priznaje izvršenje krivičnog djela koje mu je ovom optužbom stavljeno na teret, navodeći da nije tačno da je dana 14.01.2018. godine, u selu D. V., opština G., lako tjelesno povrijedio oštećenog A.Gj. na način opisan u podnesenom optužnom predlogu. Naime, naveo je da je tog dana sa bratom M., sinom B. i bratancem A. pošao u selo V., kako bi provjerili svoje građevinske mašine koje su bile parkirane u blizini njihove novoizgrađene kuće i pošto su zapazili da im je iz dvorišta kuće nestala određena količina šljunka i cementa kao i da je oštećeni A.Gj. na putu pored svog imanja postavio ogradu od nekoliko metalnih stubova sa betonskim postoljem na kojima je zakačio armaturnu mrežu, pretpostavili su da je nestali šljunak i cement on uzeo. Zbog toga je prišao do ove ograde i izvadio nekoliko svježe postavljenih metalnih stubova. Nakon 10-tak minuta, na lice mjesta je došao oštećeni A.i nakon što ga je pitao zbog čega mu čupa ogradu tj. metalne stubove, odgovorio mu je da to radi zbog toga što ih je postavio na putu, a ne na međi. Tom prilikom se nije niti svađao sa A., niti mu je prijetio, niti ga je pokušao udariti u predjelu glave sa metalnom armaturnom šipkom kako tvrdi oštećeni, već je sve to oštećeni izmislio kako bi mu naudio. Čak štaviše takvu armaturnu šipku nije ni primijetio na licu mjesta tako da mu nije jasno odakle se ona kasnije tu obrela. Dalje je naveo da su odmah po dolasku oštećenog A. Gj., kod njih došli i A. supruga i ćerka i tu se zadržale sve do njihovog odlaska. Na kraju je naveo da mu nije jasno zbog čega je oštećeni A. Gj.protiv njega podnio prijavu i da smatra da je to učinio kako bi se opravdao zbog toga što je bez njegovog pitanja i odobrenja uzeo njihov građevinski materijal. U završnoj riječi je lično i preko svog branioca, adv. M.M., još jednom negirao izvršenje krivičnog djela koje mu je stavljeno na teret i predložio sudu da ga za ovo djelo oslobodi od optužbe.

Radi provjere odbrane okrivljenog H. Gj. kojom isti u potpunosti negira izvršenje krivičnog djela koje mu je stavljeno na teret, odnosno radi što pravilnijeg i zakonitijeg rješavanja ove krivične stvari, sud je u dokaznom postupku izveo sledeće dokaze: saslušao u svojstvu svjedoka oštećenog A. Gj. i svjedoke: dr S. Č., Z. Gj., Z. Gj., M. Gj., B. Gj., D. T., D. Č. i O. Š., neposredno saslušao vještaka medicinske struke dr H. K. i vještaka za DNK analize dr S.K., pročitao Izvještaj ljekara jedinice za HMP u Plavu, dr. S. Č., broj ..., od 14.01.2018. godine, nalaz o mišljenje vještaka medicinske struke dr H.K., od 05.02.2018. godine, službenu zabilješku OB Plav, od 14.01.2018. godine, Izvještaj forenzičkog centra Uprave policije Crne Gore o DNK vještačenju broj ... od 22.10.2018. godine i uvjerenje–izvod iz kaznene evidencije Ministarstva pravde Crne Gore KE.br.10/2018, za okrivljenog H.Gj. i izvršio uvid u fotodokumentaciju Odjeljenja bezbjednosti Plav, broj ... od 14.01.2018. godine i dvije fotografije napravljene od strane svjedoka O. Š., pa je svestranom ocjenom izvedenih dokaza i njihovim upoređivanjem sa navodima optužnog predloga i odbranom okrivljenog našao da nije dokazano da je isti izvršio krivično djelo laka tjelesna povreda iz člana 152. stav 2. u vezi stava 1. Krivičnog zakonika Crne Gore, koje mu je stavljeno na teret, zbog čega ga je za isto i oslobodio od optužbe.

Kao što je već navedeno sud je do ovakvog utvrđenja i odluke došao kako na osnovu odbrane okrivljenog H. Gj. kojom isti u potpunosti negira izvršenje krivičnog djela koje mu je stavljeno na teret tako i na osnovu svih izvedenih dokaza, u prvom redu iskaza svjedoka M.Gj., B. Gj. i Z. Gj. i nalaza i mišljenja vještaka medicinske struke dr H. K. i vještaka za DNK analizu dr S.K., jer nijedan od ovih dokaza ne samo da nije mogao sa sigurnošću potvrditi navode optužbe i iskaze oštećenog A. Gj. i svjedokinje Z. Gj. u pogledu krivice okrivljenog za predmetno krivično djelo, već su neki od njih čak ove navode u potpunosti i negirali.

Tako su svjedoci M. Gj. i B. Gj., izjašnjavajući se o predmetnom događaju, u svemu negirali navode iz podnesenog optužnog predloga i iskaze oštećenog A.Gj. i svjedokinje Z. Gj.u pogledu krivice i krivično pravne odgovornosti okrivljenog H. Gj. za krivično djelo koje mu je ovim predlogom stavljeno na teret, saglasno istakavši da su lično prisustvovali cjelokupnom ovom događaju i da okrivljeni H. Gj. tom prilikom oštećenom A.Gj. nije niti prijetio, niti fizički nasrtao na njega, niti ga je udario i povrijedio bilo kakvim predmetom, pa ni metalnom armaturnom šipkom, kako mu se stavlja na teret.

Navode iz podnesenog optužnog predloga i iskaze oštećenog A. Gj. i svjedokinje Z. Gj. u pogledu vremena i načina nanošenja opisanih povreda oštećenom, a samim tim i u pogledu krivice okrivljenog H. Gj. za krivično djelo koje mu je ovim predlogom stavljeno na teret je u svom konačnom nalazu i mišljenju sa glavnog pretresa od 03.12.2018. godine, u potpunosti obezvrijedio i vještak medicinske struke dr H. K., decidno se izjasnivši, ne samo da iste nijesu mogle nastati na način na koji je to opisao oštećeni već i da povrede u vidu ogrebotina na nadlanici desne šake, nijesu mogle nastati dana 14.01.2018. godine, kada se desio predmetni događaj, već najmanje dan do dva dana prije toga. Naime, nakon što je na glavnom pretresu od 03.12.2018.godine, prilikom pojašnjenja svog ranije datog nalaza, izvršio uvid u fotografije spornih povreda kod oštećenog koje je dana 14.01.2018. godine, kada se desio predmetni događaj, prilikom zaprimanja prijave oštećenog, prema sopstvenom kazivanju napravio svjedok O. Š. i upoređivanja ovih fotografija sa fotografijama iz fotodokumentacije istog Odjeljenja broj 06-18 od 14.01.2018. godine, vještak dr H. K.je istakao da se prema lokaciji i vrsti radi o istim povredama, ali da povrede u predjelu nadlanice u vidu: ogrebotine dužine 4cm i jedne isprekidane i dvije tačkaste oguljotine na fotografiji koju je napravio svjedok O. Š. imaju kruste, što upućuje da su ove rane nastale ranije, tj. najmanje dan do dva dana od momenta kada su fotografisane, jer se krusta na ogrebotinama tj. oguljotinama stvara tek poslije ovog perioda. S tim u vezi je pretpostavio, s obzirom na nesporno utvrđenu činjenicu da su ove fotografije ranije napravljene, da je neko naknadno, nakon ovog fotografisanja, najvjerovatnije uklonio kruste sa ovih ogrebotina, zbog čega iste na kasnije urađenim fotografijama izgledaju svježe, što ga je prilikom davanja svog osnovnog nalaza i mišljenja od 05.02.2018. godine i njegovog pojašnjenja na glavnom pretresu od 16.03.2018. godine, kada nije imao na raspolaganju ove fotografije, i dovelo u zabludu u pogledu starosti ovih rana. Izjašnjavajući se dalje o vrsti, broju i načinu nanošenja spornih povreda, vještak medicinske struke dr H. K.je istakao da prilikom davanja svog osnovnog nalaza nije imao na raspolaganju ni fotografije koje je napravio svjedok O. Š., ni fotografije iz fotodokumentacije Odjeljenja bezbjednosti u Plavu, već samo izvještaj ljekara jedinice za HMP u Plavu broj ... od 14.01.2018. godine, pa je na osnovu ovog izvještaja i zaključio da se radi o dvjema povredama u vidu ogrebotina, i to jednoj na nadlanici dužine 4cm , a drugoj na dlanu dužine 2cm. Međutim, pošto mu je prilikom pojašnjenja svog nalaza na glavnom pretresu od 16.03.2018. godine, od strane suda data na uvid i fotodokumentacija Odjeljenja bezbjednosti u Plavu, vještak dr Hamdija Kolašinac se izjasnio da je oštećeni, pored već opisane ogrebotine dužine 4cm koja ide uzdužno između prvog i drugog prsta, na nadlanici desne ruke imao još jednu isprekidanu ogrebotinu tj. oguljotinu koja se pruža koso i poprečno na predhodno opisanu ogrebotinu i obuhvata baze trećeg i četvrtog prsta kao i još dvije tačkaste povrede od kojih se jedna nalazi u smjeru uzdužne oguljotine opisane u izvještaju HMP Plav, a druga oko 3cm do 4cm iznad kose isprekidane oguljotine prema bazi prstiju, pa je s obzirom na ovako uvećan broj povreda izmijenio svoj osnovni nalaz i mišljenje i u pogledu načina njihovog nanošenja, izjasnivši se da su iste nastale tako što se na nadlanicu šake oštećenog djelovalo više puta, a ne jednom kako on to objašnjava, čime je i u ovom dijelu negirao navode optužbe. Pri ovakvom svom mišljenju je ostao i na glavnom pretresu od 03.12.2018.godine, s tim što se tom prilikom, nakon što je oštećeni poslije simuliranog udarca predmetnom metalnom šipkom detaljno objasnio i pokazao način na koji je ovu šipku uhvatio svojom desnom šakom, izjasnio da čak ni dvije povrede iz izvještaja HMP, za koje je u osnovnom nalazu i mišljenju ustvrdio da su mogle nastati jednokratnim djelovanjem predmetne šipke, nijesu mogle nastati istovremeno na način na koji je to pokazao oštećeni, jer bi iste, s obzirom na činjenicu da je oštećeni prilikom izvršene simulacije metalnu šipku energično stiskao šakom, bile dublje, intenzivnije i sa više oštećenja tkiva, i kao takve imale osobine razderotina a ne ogrebotina tj. oguljotina, kao u konkretnom slučaju, čime je negirao navode optužbe i iskaz oštećenog A. Gj. i svjedokinje Z. Gj. i u ovom dijelu.

Konačno, navode iz podnesenog optužnog predloga i iskaze oštećenog A. Gj. i svjedokinje Z. Gj. u pogledu krivice okrivljenog H.Gj. za krivično djelo koje mu je ovim predlogom stavljeno na teret, nije mogla potvrditi u svom Izvještaju tj. nalazu i dopuni ovog nalaza ni Grupa za DNK analizu Forenzičkog centra Uprave policije Crne Gore, odnosno Rukovodilac ove grupe dr S. K. našavši da na brisevima „izuzetim sa krajeva metalne armaturne šipke“ nije utvrđeno prisustvo dovoljne količine biološkog materijala potrebnog za DNK analize, pa i ova činjenica takođe ide u prilog zaključenju suda o nedokazanosti krivice i krivične odgovornosti okrivljenog H. Gj. za krivično djelo koje mu se stavlja na teret. Naime, obzirom da su od strane krim. tehničara Odjeljenja bezbjednosti u Plavu, D. Č., po naredbi ovog suda Grupi za DNK analize Forenzičkog centra Uprave policije Crne Gore, radi vještačenja, dostavljeni ne samo brisevi izuzeti sa krajeva predmetne metalne armaturne šipke već i nesporni brisevi okrivljenog H. Gj. i oštećenog A. Gj., radi upoređivanja DNK profila utvrđenog na osnovu eventualno pronađenog biološkog materijala na ovoj šipci sa odgovarajućim DNK profilima okrivljenog i oštećenog, Grupa za DNK analize forenzičkog centra Uprave policije Crne Gore je dala svoje mišljenje da na dostavljenim brisevima „izuzetim sa krajeva metalne armaturne šipke“ nije utvrđeno prisustvo dovoljne količine biološkog materijala potrebnog za DNK analize. Pošto je u napomeni ovog mišljenja konstatovano da Grupa za DNK analize nije mogla odgovoriti na sva pitanja iz naredbe, obzirom da su na DNK vještačenje dostavljeni već izuzeti uzorci tj. brisevi sa armaturne šipke, a ne sama šipka, to je sud donio rješenje da se radi pojašnjenja ovakve napomene izvrši neposredno saslušanje Rukovodioca ove Grupe dr S. K., pa se ista, prilikom pojašnjenja ovakvog mišljenja na glavnom pretresu od 29.11.2018. godine, izjasnila da su takvo mišljenje dali iz razloga što od strane krim. tehničara Odjeljenja bezbjednosti Plav, nijesu bili upoznati sa činjenicom da šipka sa koje su izuzeti biološki tragovi nije bila propisno izuzeta i upakovana za DNK vještačenje, jer u tom slučaju uopšte nebi ni vršili vještačenje dostavljenih briseva. Ovo iz razloga jer je nakon svih preduzetih radnji sa tako nepropisno izuzetom i upakovanom armaturnom šipkom od momenta njenog izuzimanja vjerovatno došlo do izmjene i promjene stanja koje je eventualno inicijalno bilo na njoj nakon izvršenog krivičnog djela, zbog čega se na istoj nije ni moglo izvršiti DNK vještačenje u skladu sa Zakonom o DNK registru i Preporukama i standardima koje važe u ovoj oblasti vještačenja. Naime, navela je da svaki kontakt neke osobe sa ovom šipkom, kao i svakim drugim predmetom vještačenja, dovodi ne samo do nanošenja biloškog materijala te osobe na taj predmet već i do skidanja predhodno nanešenog tzv. kontaktnog biološkog materijala, tako da u takvim slučajevima ni ne vrše DNK vještačenja tih predmeta, jer bi se vještačenje takvih predmeta u konačnom u potpunosti obesmislilo.

Ako se na kraju svemu izloženom doda i iskaz svjedokinje Zoge Gjonbaljaj, supruge oštećenog A. Gj., koji je ista dala na glavnom pretresu od 04.04.2018. godine, posredstvom tumača za albanski jezik, da je okrivljeni H. Gj.kritične prilike metalnom armaturnom šipkom oštećenog pokušao udariti više puta, a ne jednom, kako to oštećeni tvrdi u svojoj izjavi, kao i da se oštećeni od ovih njegovih udaraca odbranio tako što je iste blokirao spoljašnjim dijelom svoje ruke tj. nadlakticom a ne hvatanjem ove šipke šakom, kako to takođe tvrdi u svojoj izjavi, jasno je da je i ona ovakvim svojim iskazom takođe u najbitnijem obezvrijedila iskaz oštećenog a samim tim i navode podnesenog optužnog predloga u pogledu krivice okrivljenog za predmetno krivično djelo, što zaključenju suda u pogledu nedokazanosti krivice okrivljenog za ovo djelo čini još osnovanijim i uvjerljivijim.

Što se tiče svjedoka: O. Š., D. Č. i D. T., nijedan od njih nije lično prisustvovao predmetnom događaju tako da se iz tog razloga nijesu ni mogli izjasniti na bitne okolnosti u vezi sa ovim događajem, ali su svojim kazivanjima: svjedok O. Š. u dijelu da je kao dežurni starješina Odjeljenja bezbjednosti Plav prilikom zaprimanja prijave oštećenog, zbog toga što je bio vikend pa nije bio siguran da li će za fotografisanje moći obezbijediti krim. tehničara, sam izvršio fotografisanje povreda na njegovoj ruci tj. šaci i nakon dva dana ove fotografije na njegovo traženje dao okrivljenom H.Gj., svjedok D. Č. u dijelu da kao krim. tehničar Odjeljenja bezbjednosti Plav nije vršio izuzimanje metalne armaturne šipke kao predmeta izvršenja predmetnog krivičnog djela jer za takvu radnju nije dobio nalog niti od svog starješine niti od Osnovnog državnog tužilaštva u Plavu i svjedoka D.T. u dijelu da su istog dana kada se desio predmetni slučaj on i kolega E. F., nakon što su po nalogu iz dežurne službe došli na lice mjesta, izvršili privremeno oduzimanje metalne šipke tako što su je preko papira širine šake koji su predhodno postavili preko njene sredine uzeli u ruke i ubacili je u auto, itekako pomogli ne samo angažovanim vještacima dr H. K. i dr S. K. da svoje nalaze daju što potpunije, stručnije i objektivnije već preko ovih nalaza i sudu u pogledu konačne odluke o nedokazanosti krivice okrivljenog za predmetno krivično djelo.

Zbog svega izloženog sud je iskazima svjedoka M. Gj. i B.Gj. u potpunosti povjerovao i iste u cjelosti prihvatio ocijenivši ih jasnim, logičnim, potpunim i što je najbitnije saglasnim, kako međusobno tako i sa odbranom okrivljenog H. Gj., a samim tim i uvjerljivim. Pošto su iskazi pomenutih svjedoka, prema ocjeni suda, istovremeno saglasni i sa nalazom i mišljenjem vještaka medicinske struke dr H. K. u dijelu da oštećeni A. Gj. sporne povrede na šaci desne ruke nije mogao nikako zadobiti u vrijeme i na način kako to navodi u svojoj izjavi, to i ova činjenica takođe ide u prilog njihovoj osnovanosti i uvjerljivosti zbog čega im je sud kao takvim i poklonio punu vjeru.

Sud je bez rezerve prihvatio i nalaze i mišljenja vještaka medicinske struke, dr H. K. i Rukovodioca Grupe za DNK vještačenja, dr S. K., jer je takođe našao da su jasni, potpuni, objektivni i u dovoljnoj mjeri stručno obrazloženi.

Istovremeno sud iskaze oštećenog A. Gj. i svjedokinje Z.Gj. kojima negiraju odbranu okrivljenog da kritične prilike metalnom armaturnom šipkom nije povrijedio oštećenog na način opisan u dispozitivu optužnog predloga, kao nejasne, nelogične i u svemu suprotne svim ostalim izvedenim dokazima, pa čak i iskazu njegove supruge Z.Gj., nije mogao prihvatiti kao nesumnjiv dokaz a samim tim nije mogao prihvatiti ni navode optužnog predloga u pogledu krivice okrivljenog H. Gj. za predmetno krivično djelo s obzirom da su isti i zasnovani na ovim i ovakvim njihovim iskazima. Naime, jasno je da iskazi pomenutih svjedoka, iz već izloženih razloga, nijesu mogli ubijediti sud da je okrivljeni H. Gj. izvršio krivično djelo koje mu se stavlja na teret, pa samim tim i proizilazi da sud okrivljenog u konkretnom slučaju na osnovu ovako nesigurnih i neubjedljivih iskaza i nije ni mogao oglasiti krivim i krivično pravno odgovornim.

Dakle, kako iz svega izloženog proizilazi da navodi iz podnesenog optužnog predloga u pogledu krivice okrivljenog H. Gj. za krivično djelo laka tjelesna povreda iz čl. 152. st. 2. u vezi stava 1. Krivičnog zakonika Crne Gore koje mu je stavljeno na teret, kao i iskazi oštećenog A. Gj.i svjedokinje Z. Gj. na kojima je inače i zasnovan ovaj predlog, ne samo da nijesu potkrijepljeni nijednim drugim dokazom već su čak naprotiv u potpunosti i negirani ostalim izvedenim dokazima, to samim tim isti nijesu ni mogli ubijediti sud u pogledu njihove osnovanosti i vjerodostojnosti a samim tim i u pogledu krivice okrivljenog za predmetno krivično djelo.

Prema tome, pošto izvedeni dokazi nijesu mogli sa sigurnošću ubijediti sud da je okrivljeni H. Gj. izvršio krivično djelo laka tjelesna povreda iz čl. 152. st. 2. u vezi stava 1. Krivičnog zakonika Crne Gore, koje mu je nakon odustanka zastupnika javne optužbe od daljeg krivičnog gonjenja stavljeno na teret od strane oštećenog kao tužioca A. Gj., odnosno pošto sud odlučne činjenice koje se optužbom oštećenog stavljaju na teret okrivljenom nije mogao utvrditi sa izvjesnošću već samo sa vjerovatnošću, to je shodno principu „in dubio pro reo“, uzeo da one ne postoje, pa ga je na osnovu čl. 373 st. 1. tačka 2. ZKP, za ovo djelo oslobodio od optužbe.

Inače, prilikom donošenja ove odluke sud je cijenio i druge izvedene dokaze i navode stranaka, ali iste nije posebno obrazlagao, nalazeći da nemaju karakter odlučujućih činjenica za eventualno drugačije presuđenje u ovoj krivično pravnoj stvari.

Na osnovu čl. 230. st. 1. ZKP-a odlučeno je da troškovi krivičnog postupka u iznosu od 286,00 eura, koji su nastali na ime izvršenih vještačenja i nagrada vještacima medicinske struke dr H. K. i forenzičke struke dr S.K., padaju na teret budžetskih sredstava, dok će o troškovima koje je okrivljeni imao na ime nužnih izdataka i nagrade braniocu, adv. M. M., sud odlučiti posebnim rješenjem shodno članu 230. stav 5. ZKP-a.

Odluka o imovinsko pravnom zahtjevu za naknadu štete je zasnovana na odredbi čl.239. st. 3. ZKP-a.

Na osnovu iznijetih razloga odlučeno je kao u izreci presude.

OSNOVNI SUD U PLAVU

Dana, 03.12.2018. godine.

Zapisničar, S U D I J A,
Ferida Gutić Hilmija Sujković
PRAVNA POUKA:

Protiv ove presude može se izjaviti žalba
Višem sudu u Bijelom Polju u roku od
8 dana od dana njenog prijema,
preko ovog suda.

DNA:

1 x ODT-u u Plavu
1 x okrivljenom H. Gj.

1 x braniocu okrivljenog, adv. M. M.

1 x oštećenom A. Gj.