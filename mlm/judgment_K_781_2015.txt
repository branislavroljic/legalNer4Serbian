K. br. 781/15
U IME CRNE GORE
Osnovni sud u Podgorici, sudija pojedinac Rade Ćetković, uz učešće samostalnog referenta Edine Kraje, kao zapisničara, u krivičnom postupku protiv okrivljenog H. P., zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, nakon javnog glavnog pretresa, održanog dana 18.12.2015. godine, u prisustvu zastupnice optužbe Marije Kažić i okrivljenog, istog dana izrekao je i objavio
P R E S U D U
Okrivljeni: H. P., JMB xxxxxxxxxxxxx, od oca D. i majke M., rođene B., rođen 01.03.19xx. godine u Bijelom Polju, sa prebivalištem u Podgorici, Karabuško polje bb, državljanin Crne Gore, razumije crnogorski jezik, koji je i njegov jezik, penzioner, oženjen, otac troje djece, pismen, završio srednju školu, srednjeg imovnog stanja, neosuđivan, protiv koga se ne vodi postupak za neko drugo krivično djelo,
Kriv je

Što je:

U avgustu 2012. godine, u Podgorici, u naselju Karabuško polje, na katastarskoj parceli broj 1599/47 KO Tuzi, postupajući protivno odredbi člana 69 Zakona o uređenju prostora i izgradnji objekta, započeo građenje objekta dimenzija u osnovi cca 11,0 x 7,0 metara, na način što je izlio temeljne trake i nad njima betonskim blokovima ozidao sokl visine od 40 do 60 cm, te na soklu izlio vertikalne serklaže visine od 40 do 60 cm, a da prethodno za navedene radove nije pribavio građevinsku dozvolu, pri čemu je bio svjestan svog djela i htio njegovo izvršenje, znajući da je isto zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 989/15 od 26.11.2015. godine okrivljenom H. P. stavljeno je na teret izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnica optužbe je u završnoj riječi izjavila da ostaje u cjelosti pri podnijetom optužnom aktu, pa je imajući u vidu potpuno priznanje okrivljenog, predložila da ga sud oglasi krivim i osudi po zakonu.

Okrivljeni H. P. je u odbrani, datoj u prethodnom postupku i na glavnom pretresu, priznao izvršenje krivičnog djela stavljenog mu na teret i svoju krivicu. Naveo je da je 2010. godine kupio parcelu površine 334 m2 u Karabuškom polju od Ć. B., a nakon toga je na istoj počeo da gradi kući. Ubrzo nakon početka gradnje, građevinski inspektor je obavio pregled lokacije i sačinio zapisnik. U zapisniku je tačno konstatovano stanje u kojem se u tom trenutku nalazio njegov objekat, odnosno u to vrijeme su to bili samo temelji. Temelji su u osnovi 11 x 7 m, i nakon što ih je izlio na njima je betonskim blokovima ozidao sokl, a prije toga nije pribavljao građevinsku dozvolu. Nakon ovoga je završio kuću, uradio je etažu, stavio ploču i uselio se sa porodicom. Prije gradnje je tražio od nadležnih organa da mu izdaju urbanističko - tehničke uslove za gradnju objekta na predmetnoj parceli, ali mu je zahtjev odbijen, tako da je odlučio da kuću sagradi bez dozvole. Ranije je živio kao podstanar i kako više nije mogao da plaća stan bio je prinuđen da napravi kuću za sebe i svoju porodicu, jer ima tri sina, a nije u mogućnosti da radi jer je 2004. godine, kao radnik firme "Crnagoraput", povrijeđen na radnom mjestu i od tada je nesposoban za rad i korisnik je invalidske penzije. U završnoj riječi je istakao da ima namjeru da legalizuje objekat koji je izgradio i da izmiri sve obaveze koje ima prema društvu. Bio je u stanju nužde i zbog toga je sagradio dom za svoju porodicu, kaje se i žali što je sve ispalo ovako, pa je obećao da će, čim se stvore uslovi za to, izmiriti svoje obaveze prema državi. Zamolio je sud da ima u vidu sve ove okolnosti prilikom izbora krivične sankcije.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 1362/2015 od 03.12.2015. godine na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni u avgustu 2012. godine, u Podgorici, u naselju Karabuško polje, na katastarskoj parceli broj 1599/47 KO Tuzi, postupajući protivno odredbi člana 69 Zakona o uređenju prostora i izgradnji objekta, započeo građenje objekta dimenzija u osnovi cca 11,0 x 7,0 metara, na način što je izlio temeljne trake i nad njima betonskim blokovima ozidao sokl visine od 40 do 60 cm, te na soklu izlio vertikalne serklaže visine od 40 do 60 cm, a da prethodno za navedene radove nije pribavio građevinsku dozvolu.

Članom 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a tokom postupka je utvrđeno da okrivljeni nije imao navedenu dozvolu.

Okrivljeni je postupajući na navedeni način, bio svjestan svog djela i htio njegovo izvršenje, znajući da je za građenje objekta neophodno predhodno dobijanje građevinske dozvole, pa je preduzimajući radnju izgradnje objekta, protivno zakonskim propisima, bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela građenje objekta bez građevinske dozvole iz čl. 326a Krivičnog zakonika Crne Gore.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika Crne Gore, kao olakšavajuće okolnosti cijenio pobude zbog kojih je izvršio krivično djelo, odnosno da je građevinski objekat izgradio radi rješavanja stambenog pitanja, njegov raniji život i s tim u vezi njegovu raniju neosuđivanost, koja je utvrđena uvidom u izvod iz registra kaznenih evidencija, njegove lične prilike, odnosno da je oženjen, otac troje djece, korisnik invalidske penzije, lošeg imovnog stanja, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, shodno čl. 45 st. 1 tač. 1 i 46 st. 1 tač. 5 Krivičnog zakonika Crne Gore, okrivljenom ublažio kaznu ispod zakonom zaprijećenog minimuma, i utvrdio mu kaznu zatvora u trajanju od 3 (tri) mjeseca, nalazeći pritom da okrivljenom nije nužno izreći kaznu, već mu je primjenom čl. 53 i 54 Krivičnog zakonika Crne Gore, izrekao uslovnu osudu, nalazeći da će se ovom mjerom upozorenja uz rok provjeravanja od 1 (jedne) godine u dovoljnoj mjeri uticati da okrivljeni ubuduće ne vrši krivična djela, te da će se na taj način u cjelosti ostvariti svrha izricanja uslovne osude iz čl. 52 st. 2 Krivičnog zakonika Crne Gore, a u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je obavezao da na ime troškova postupka plati iznos od 30,00 eura, a koji se odnosi na ime paušala kao dijela troškova krivičnog postupka, određenog prema trajanju i složenosti postupka i imovnom stanju okrivljenog, shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 18.12.2015. godine
ZAPISNIČAR S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja