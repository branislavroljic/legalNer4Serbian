K.br. 08/1653
U IME CRNE GORE
OSNOVNI SUD U PODGORICI, kao prvostepeni, krivični, po sudiji Larisi Mijušković - Stamatović, uz učešće Valentine Vukašinović, kao zapisničara, u krivičnom postupku protiv okrivljenog I.D. iz Podgorice, zbog krivičnog djela prevara iz čl.244 st.3 u vezi st.1 Krivičnog zakonika u sticaju sa krivičnim djelom posebni slučajevi falsifikovanja isprave iz čl.413 st.3 u vezi st.1 Krivičnog zakonika, odlučujući po optužnici ODT-a Podgorica Kt.br.2643/05 od 12.12.2005. godine, koju je na glavnom pretrsu zastupala Danka Ivanović Đerić, zamjenik ODT-a Podgorica, nakon glavnog i javnog pretresa održanog dana 20.04.2015. godine, u prisustvu stranaka, donio je, a dana 22.04.2015. godine i javno objavio

P R E S U D U
Okrivljeni:

I.D., sa JMBG ..., od oca V. i majke M., rodjene I., rodjen ... godine, u Podgorici, stalno nastanjen u mjestu rodjenja - ul. ..., nezaposlen, udovac, otac dvoje djece, ranije neosudjivan
Na osnovu člana 373 st. 1 tačka 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

U vremenskom periodu od 14.aprila 2003. do 13.novembra 2003. godine, u Podgorici, kao odgovorno lice - izvršni direktor Ortačkog društva "I....... company" iz Podgorice, iako svjestan svog djela čije izvršenje je htio i znajući da je isto zabranjeno, u namjeri da sebi pribavi protivpravnu imovinsku korist, lažnim prikazivanjem činjenica doveo u zabludu ovlašćene radnike carinske službe, carinarnice u Baru, na način što ih je naveo da mu po osnovu lažnih isprava - faktura u koje je unio neistinite podatke da je izdavalac robe - odjeće i obuće kompanija "T....." iz Rima - Republika Italija kupcu - O.D. "I....... company", ocarine robu i to po: fakturi br.423 od 14.03.2003. godine u vrijednosti od 2.412,00 €, fakturi br.2422 od 28.08.2003. godine u vrijednosti od 732,00 €, fakturi br.3819 od 29.10.2003. godine u vrijedosti 5.323,00 €, fakturi br.1962 od 18.11.2003. godine u vrijednosti 3.168,00 €, zatim navedene lažne fakture predao špediterskom preduzeću "M....š..." iz Bara, koga je okrivljeni ovlastio da obavi carinarske poslove za firmu O.D. "I....... company" uz koje je priložio zahtjev za pokretanje carinskog postupka, koji su prilog carinskih deklaracija JCI br.171/2003 od 15.04.2003. godine, JCI br.4634/2003 od 29.08.2003. godine, JCI br.6387/2003 od 31.10.2003. godine i JCI br.6921/2003 od 20.11.2003. godine i postupak carinjenja izvršen, pa je time pribavio sebi imovinsku korist u iznosu koji prelazi tri hiljade eura, kao iznosu manje plaćenih carinskih obaveza i PDV-a za koji je nanio štetu Budžetu Rebublike Crne Gore,
-čime bi izvršio krivično djelo prevara iz čl.244 st.3 u vezi st.1 Krivičnog zakonika u sticaju sa krivičnim djelom posebni slučajevi falsifikovanja isprave iz čl.413 st.3 u vezi st.1 Krivičnog zakonika.

Troškovi postupka padaju na teret budžetskih sredstava Crne Gore.

O b r a z l o ž e n j e
Optužnicom ODT-a Podgorica Kt.br.2643/05 od 12.12.2005.godine. godine, okrivljenom I.D. stavljeno na teret izvršenje krivičnog djela prevara iz čl.244 st.3 u vezi st.1 Krivičnog zakonika u sticaju sa krivičnim djelom posebni slučajevi falsifikovanja isprave iz čl.413 st.3 u vezi st.1 Krivičnog zakonika. Zastupnik optužbe Danka Ivanović Djerić, zamjenik ODT-a Podgorica, je prije završne riječi izmijenila činjenični opis dispozitiva optužnice, pa je u završnoj riječi ostala pri tako izmijenjenom optužnom aktu, predlažući Sudu da okrivljenog oglasi krivim i kazni po zakonu.

Okrivljeni je kontinuirano u odbrani tokom postupka naveo da nije izvršio krivična djela koja mu se stavljaju na teret. Istakao je da fakture koje je predao carinskoj službi je dobio od firme "T..... SRL", i u njih on nije ništa upisivao. Smatra da je predao prave fakture, odnosno račune koji su pratili robu koju je tada uvezao, a zašto je kompanija "T....." navela da su oni izdali tri fakture u toku 2003.godine, druge oznake, njemu zaista nije poznato, ali zna sigurno da je on prijavio tačno onoliko robe koliko je uvezao. Nadalje je naveo da je zbog teškoća u poslovanju, kao i zbog smrti supruge, koja je zajedno sa njim osnovala o.d. "I....... company", firmu ugasio 29.04.2004.godine. Njegovo knjigovodstvo za 2003.godinu vodila je agencija "F...... plus". U Italiji robu je plaćao gotovinski, a gotovinu je podizao putem kreditne kartice. Na kraju je još jednom istakao da nije unosio podatke u fakture, te da je fakture uvijek dobijao od italijanske firme kod koje je kupovao robu, a da je on sve svoje obaveze koje je imao prema carini izmirio, što se potvrdjuje i činjenicom da su carinski organi obustavili prekršajni postupak protiv njegove firme.

U završnoj riječi je ostao pri datoj odbrani, naglašavajući da nije izvršio krivična djela koja su mu stavljena na teret.

Sud je u dokaznom postupku: na saglastan predlog stranaka pročitao iskaz svjedoka M.Š. sa zapisnika o glavnom pretresu od 17.10.2006. godine, pročitao potvrdu o brisanju o.d. "I....... company" iz Centralnog privrednog registra od 24.09.2004.godine, pročitao zahtjev za pokretanje prekršajnog postupka protiv o.d. "I....... company" od Carinarnice u Baru od 19.04.2005. godine, pročitao dopis odjeljenja carinarnice Bar br. D-3255/1 od 05.12.2003. godine, pročitao dopis carinarnice Bar br. D-10320/212003 od 13.04.2005.godine, pročitao nalaz i mišljenje vještaka finansijske struke dr Dragoljuba Uskokovića od 21.11.2005.godine i dopune nalaza od 23.11.2012. godine i 17.03.2015. godine, pročitao dopis Ministarstva pravde Republike Italije od 06.08.2010. godine, izvršio uvid u dopis Ministarstva pravde Crne Gore od 13.09.2013. godine i u prevod istog, izvršio uvid u dokumentaciju dostavljenu putem međunarodno pravne pomoći – Državnog tužioca u Bariju prevedeno sa italijanskog jezika i pročitao izvod iz KE Ministarstva pravde Crne Gore na ime okrivljenog Ke.br. 439/2015 od 20.04.2015. godine.

Svjedok M.Š. u svom iskazu je naveo da su u redovnom carinskom poslu prilikom uvoza razne vrste robe u periodu od aprila 2003.godine pa do novembra, odnosno decembra 2003.godine, od strane firme o.d. "I....... company", dobili papire za carinjenje, odnosno carinske deklaracije i to: JCI br.171/2003 od 15.04.2003. godine, JCI br.4634/2003 od 29.08.2003. godine, JCI br.6387/2003 od 31.10.2003. godine i JCI br.6921/2003 od 20.11.2003. godine, i ukupni iznos robe za carinjenje je iznosio 11.631,00 €. Oni su tom prilikom posumnjali u te fakture, zbog čega su putem njihove Uprave carina i medjunarodne saradnje dostavili zahtjev radi provjere vjerodostojnosti faktura, koje su priložene uz ove carinske deklaracije, odnosno zatražili su da se preko nadležne Uprave za carinjenje Republike Italije provjeri da li je ta firma izdala takve fakture i izvršila otpremu robe po njima. Naveo je da je postupak medjunarodne saradnje dugotrajan, tako da su oni u aprilu 2005.godine dobili odgovor u kome se konstatuje da fakture koje nose oznaku br.423 od 14.03.2003. godine, br.2422 od 28.08.2003. godine, br.3819 od 29.10.2003. godine, br.1962 od 18.11.2003. godine, nije izdala kompanija "T....." firmi o.d. "I....... company", zbog čega i smatraju da su fakture lažne, odnosno da su one predate da bi se umanjila carinska osnova za carinjenje. Nadalje je naveo da količina nije mogla biti različita, jer se to u njihovom redovnom carinskom postupku utvrdjuje, ali se iz navedenog dopisa vidi da je firma "T....." izdala potpuno druge fakture, koje se odnose na druge brojeve i na drugi period. Za koliku vrijednost je država Crna Gora oštećena po osnovu neuplaćene carine, a kasnije i PDV-a prilikom prilaganja lažnih faktura može se jedino utvrditi kada se dobiju na uvid fakture koje je izdala kompanija "T....." pod brojevima 802/A, 124/A i 323/A. Nadalje je naveo da oni jesu izvršili carinjenje po osnovu faktura koje je priložila o.d. "I....... company". Istakao je da kada su dobili taj dopis da fakture koje su bile priložene nijesu validne, pokrenuli su prekršajni postupak, a oni ne donose nikakva rješenja kojima se opozivaju carinske isprave. Nadalje je naveo da su oni dobili faks da fakture nijesu original, a kasnije su taj dopis dobili redovnim putem, ali nikada niijesu dobili prave fakture. Nijesu podnosili prekršajnu prijavu zbog visine plaćene carine, jer im to nije bilo sporno, već su pokrenuli prekršajni postupak zato što im nijesu dostavljenje vjerodostojne isprave. Takodje, nijesu pokretali prekršajni postupak zbog dažbina koje je I. trebao da plati, jer nijesu mogli utrvrditi kolika je to vrijednost, obzirom da njima Italija nije dostavila original fakture kako bi oni mogli utvrditi visinu na plaćenim dažbinama. Na kraju je naveo da oni prilikom carinjenja provjeravaju formu fakture, a fakture koje je I. njima dostavio su prihvaćene kao uredno sastavljene, a inače prodavac sačinjava fakture o prodaji robe.

Iz potvrde Centralnog privrednog registra od 24.09.2004.godine, proizilazi da je o.d. "I....... company" brisano iz Centralnog privrednog registra, te da je zahjev za brisanje podnesen 24.09.2004.godine.

Iz zahtjeva za pokretanje prekršajnog postupka protiv o.d. "I....... company", proizilazi da je isti pokrenut jer su ispunjeni svi elementi bića carinskog prekršaja iz čl.247 st.1 Carinskog zakona.

Iz dopisa odjeljenja carinarnice Bar br. D-3255/1 od 05.12.2003. godine proizilazi da je Uprava carina Crne Gore - carinarnica Bar zatražila od odjeljenja za carinsku tarifu, vrijednost, porijeklo robe i medjunarodnu carinsku saradnju, provjeru faktura koje nose oznaku br.423 od 14.03.2003. godine, br.2422 od 28.08.2003. godine, br.3819 od 29.10.2003. godine, br.1962 od 18.11.2003. godine, iz razloga što su prilikom kontrole o.d. "I....... company" ustanovili da je prosječna prodajna marža u maloprodaji oko 286 %.

Iz dopisa carinarnice Bar br. D-10320/212003 od 13.04.2005. godine proizilazi da je Uprava carina Crne Gore obavijestila carinarnicu Bar da ih je Uprava carine Italije obavjestila da fakture za koje su tražili provjeru nije izdala kompanija "T.....", te da je ta kompanija prijavila da je tokom 2003.godine obavila tri izvozne operacije prema o.d "I....... company", koje su praćene fakturama br. 802/A, 124/A i 323/A, te da im u prilogu šalju kopije izvoznih italijanskih deklaracija i kopije faktura.

Iz nalaza i mišljenja vještaka finansijske struke dr Dragoljuba Uskokovića od 21.11.2005. godine, proizilazi da je vještak utvrdio, nakon uvida u knjigovodstvenu evidenciju o.d. "I....... company", koju vodi agencija za vodjenje knjigovodstva "F...... plus", da je u vremenu od 14. aprila 2003. godine do 13. oktobra 2003. godine, uvezeno raznih cipela po carinskoj deklaraciji br.171 od 15.04.2003. godine, br.4634 od 29.08.2003. godine, br.6387 od 31.10.2003. godine i br.6921 od 20.11.2003. godine, u ukupnoj vrijednosti od 11.505,19 €, te da obračunata carina iznosi, po stopi , 1.977,21 €, koja je plaćena prilikom carinjenja i prodajna vrijednost svih cipela iznosi 13.851,82 €. Nadalje je naveo da je o.d. "I....... company" vršilo nabavku robe po spoljnim računima putem gotovinskog plaćanja u Italiji. Kupljena roba po navedenim carinskim deklaracijama knjižena je u knjigovodstvu na osnovu kalkulacija o ulazu robe, a na osnovu prodajnih kalkulacija obračunat je PDV i plaćen u razlici izmedju prodajnog PDV-a i prenijetog od dobavljača. Dakle, mišljenje vještaka je da je o.d. "I....... company", u svemu izvršilo legalan uvoz predmetnih cipela po spornim fakturama, te da su predmetne cipele prodate u maloprodaji i da su dažbine prema državi u potpunosti plaćene.

Saslušan na glavnom pretresu vještak je naveo da nije mogao ocijeniti izjašnjenje preduzeća "T.....", kao ni poslate fakture, obzirom da iste nijesu bile ovjerene shodno italijanskim propisima od strane notara, već su iste poslate faksom i na njima nije bilo pečata, a sve što je neovjereno, ima se smatrati kao da ih nema. Istakao je da je nakon uvida u svu dokumentaciju utvrdio da su svi podaci naznačeni u spornim fakturama tačni i odgovarali su uvezenoj robi po vrsti, kvalitetu i visini i tako su i knjiženi u dokumentaciji o.d. "I....... company" i kod carine u Baru. Na kraju je istakao da su zapravo nevažeće fakture koje su putem faksa stigle u carinarnicu Bar, a ne ove fakture na osnovu kojih je izvršeno carinjenje te plaćene dažbine prema državi. Takodje, smatra da je carina u Baru bila dužna i obavezna da iskontroliše da li sadržina fakture koja prati robu odgovara pravom stanju uvezene robe, a da ovaj posao nije bio legalan carinarnica u Baru bi morala donijeti rješenje kojim opoziva i stavlja van snage jedinstvenu carinsku deklaraciju i svu dokumentaciju koja je pratila uvoz robe.

Iz dopisa Ministarstva pravde Republike Italije od 06.08.2010. godine proizilazi da u gradu Bariju ne postoji, niti je ikada postojalo preduzeće T..... DOO.

Iz dopune nalaza i mišljenja vještaka finansijske struke Dragoljuba Uskokovića od 23.11.2012. godine, a koji je on uradio na osnovu materijalne dokumentacije dostavljene od strane Ministarstva pravde Republike Italije, proizilazi da su dostavljene 4 fakture izdate od strane T..... S.r.l i to prva izdata 20.06.2013. godine izdata na iznos od 170,98 eura, druga izdata 30.05.2003. godine na iznos od 1.801,32 eura, treća izdata 11.09.2003. godine na iznos od 187,20 eura i četvrta izdata 06.11.2003. godine na iznos od 630,54 eura. Navedene fakture se ne slažu sa brojevima faktura, sa količinom kao ni sa nabavnom cijenom kupljenih cipela, pa se na osnovu toga ne može utvrditi da li su fotokopije računa na carinarnici Bar vjerne originalu.

Iz dopisa Ministarstva pravde Crne Gore od 13.09.2013. godine utvrđuje se da je Ministarstvo pravde Italije obavijestilo sud da zamolnica za pružanje međunarodno pravne pomoći prebačena na izvršenje Državnom tužiocu u Bariju.

Iz dopune nalaza i mišljenja vještaka finansijske struke Dragoljuba Uskokovića od 17.03.2015. godine, a koji je on uradio na osnovu dokumentacije dostavljene putem međunarodno pravne pomoći – Državnog tužioca u Bariju, proizilazi da u dostavljenom dokaznom materijalu nema spornih faktura i da u cijeloj pokrajni Bari ne postoji niti jedno društvo sa nazivom T...... Tražene fakture su izdate 2003. godine i u banci podataka nema tih firmi, već postoji 29 firmi koje imaju vezu sa firmor T..... i od tog broja je samo 9 koje su sada aktivne i nijedna nema veze sa ovim predmetom. Na osnovu dostavljene dokumentacije vještak je mišljenja da je bespredmetno tragati za traženim fakturama, jer prema bazi podataka proizilazi da su one izdate od ugašenih firmi.

Iz izvoda iz KE Ministarstva pravde Crne Gore na ime okrivljenog Ke.br. 439/2015 od 20.04.2015. godine proizilazi da isti ranije nije osuđivan.

Sud je nakon ocjene navoda optužbe, odbrane okrivljenog, te ostalih provedenih dokaza, kako pojedinačno tako i u njihovoj ukupnosti, mišljenja da u postupku nije dokazano da je okrivljeni izvršio krivična djela stavljena mu na teret.

U postupku je utvrđeno da je okrivljeni I.D. u vremenskom intervalu od 14.aprila 2003. godine do 13.novembra 2003. godine, u Podgorici, kao odgovorno lice - izvršni direktor Ortačkog društva "I....... company" iz Podgorice, pokrenuo postupak carinjenja robe na način što je predao fakture br.423 od 14.03.2003. godine, br.2422 od 28.08.2003. godine, br.3819 od 29.10.2003. godine i br.1962 od 18.11.2003. godine, a zatim navedene fakture predao špediterskom preduzeću "M....š..." iz Bara, koga je okrivljeni ovlastio da obavi carinarske poslove za firmu o.d. "I....... company" uz koje je priložio zahtjev za pokretanje carinskog postupka, koji su prilog carinskih deklaracija JCI br.171/2003 od 15.04.2003. godine, JCI br.4634/2003 od 29.08.2003. godine, JCI br.6387/2003 od 31.10.2003. godine i JCI br.6921/2003 od 20.11.2003. godine. Prednje činjenično stanje Sud je utvrdio kako iz odbrane okrivljenog koji je naveo da je u označenom periodu poslovao sa firmom T..... SRL iz Italije u svemu u skladu sa zakonom i da je od njih kupio robu koju je uvozio na legalan način po orginalnim fakturama koje su mu oni izdali, a što proizilazi i iz osnovnog nalaza i mišljenja vještaka finansijske struke Dragoljuba Uskokovića od 21.11.2005. godine, a koji je on uradio na osnovu uvida u knjigovodstvenu evidenciju firme „I....... company“ koju je vodila agencija „F...... plus“, u kojem je naveo da je u označenom periodu firma okrivljenog uvezla raznih cipela po carinskoj deklaraciji br.171 od 15.04.2003. godine, br.4634 od 29.08.2003. godine, br.6387 od 31.10.2003. godine i br.6921 od 20.11.2003. godine, u ukupnoj vrijednosti od 11.505,19 €, te da obračunata carina iznosi 1.977,21 € i da je ista plaćena prilikom carinjenja, što znači da je "I....... company" u svemu izvršila legalan uvoz predmetnih cipela po ovim fakturama, te da je roba prodata u maloprodaji i da su dažbine prema državi u potpunosti plaćene, a koji nalaz je Sud cijenio kao stručan i objektivan, izrađen u skladu sa pravilima struke.

Optužnicom ODT-a Podgorica okrivljenom I.D.u stavljeno je na teret da je izvršio krivično djelo prevara iz čl.244 st.3 u vezi st.1 Krivičnog zakonika u sticaju sa krivičnim djelom posebni slučajevi falsifikovanja isprave iz čl.413 st.3 u vezi st.1 Krivičnog zakonika, obzirom da je isti u namjeri da sebi pribavi protivpravnu imovinsku korist, lažnim prikazivanjem činjenica doveo u zabludu ovlašćene radnike carinske službe, carinarnice u Baru, na način što ih je naveo da mu po osnovu lažnih isprava - faktura u koje je unio neistinite podatke da je izdavalac robe - odjeće i obuće kompanija "T....." - Republika Italija pa je dao u postupak carinjenja robu po fakturama koje su bile lažne i time je pribavio sebi imovinsku korist u iznosu koji prelazi tri hiljade eura, kao iznosu manje plaćenih carinskih obaveza i PDV-a za koji je nanio štetu budžetu Crne Gore. Dakle, ključno pitanje za razjašnjenje ove krivično pravne stvari je da li su predmetne fakture izdate u skladu sa zakonom, odnosno da li ih je izdao prodavac, te da li su iste lažne, pa samim tim i je li okrivljeni platio dažbine državi u skladu sa pozitivnim propisima.

Svjedok M.Š. je naveo da je Uprava Carina Crne Gore preko kolega iz Italije izvršila provjeru spornih faktura, odnosno da su provjeravali da li je firma T..... zaista izdala takve fakture i da li je izvršila otpremu robe po njima, pa su obaviješteni da ove fakture nije izdala firma T....., već da je ista tokom 2003. godine obavila tri izvozne operacije prema firmi „I....... company“ koje su praćene fakturama 802/A, 124 /A i 323/A, a što proizilazi i iz dopisa Carinarnice Bar br. D-10320/212003 od 13.04.2005. godine. Međutim, iz iskaza svjedoka Medigovića, kao uostalom i uvidom u dostavljene podatke Uprave Carina Republike Italije, proizilazi da državnim organima Crne Gore nikada nijesu dostavljene orginalne fakture, već su iste poslate neovjerene, putem faksa i bez pečata, pa je stoga ispravan zaključak vještaka da se ovako dostavljene fakture ne mogu vještačiti, jer da bi shodno zakonu fotokopija imala dokaznu snagu i služila kao dokaz kakve činjenice koja ima vrijednost za pravne odnose, ista je morala biti ovjerena od strane nadležnog državnog organa.

Zbog navedenog Sud je u dva navrata, putem međunardno pravne pomoći od nadležnih organa Republike Italije zatražio da dostave orginalnu dokumentaciju u vezi predmetnog uvoza robe, pa je tako utvrđeno da se dostavljena orginalna dokumentacija – 4 fakture izdate od strane firme T..... S.r.l od 20.06.2013. godine izdata na iznos od 170,98 eura, druga izdata 30.05.2003. godine na iznos od 1.801,32 eura, treća izdata 11.09.2003. godine na iznos od 187,20 eura i četvrta izdata 06.11.2003. godine na iznos od 630,54 eura ne slaže sa brojevima faktura koje su predate na carinarnici u Baru, ni sa količinom, ni sa nabavnom cijenom kupljenih cipela, što znači da su u pitanju sasvim druge fakture, pa se na osnovu toga ne može utvrditi da li su fotokopije računa na carinarnici Bar vjerne originalu, kako je to naveo vještak Uskoković u svojoj dopuni nalaza od 23.11.2012. godine. Takođe, ni na osnovu dokumentacije dostavljene putem međunarodno pravne pomoći i to od strane Državnog tužioca u Bariju, nije se mogao donijeti drugačiji zaključak, obzirom da je vještak Uskoković objasnio u svojoj dopuni nalaza i mišljenja od 17.03.2015. godine da u dostavljenom dokaznom materijalu nema spornih faktura i da u cijeloj pokrajni Bari ne postoji niti jedno društvo sa nazivom T....., da u banci podataka nema uopšte tih firmi, već postoji 29 firmi koje imaju vezu sa firmom T..... i od tog broja je samo 9 koje su sada aktivne, a nijedna nema veze sa ovim predmetnom, što upućuje na zaključak da su ove fakture izdate od ugašenih firmi i da nije ni moguće pribaviti originalnu dokumentaciju.

Imajući u vidu činjenicu da vjerodostojnosti faktura koje je firma „I....... company“ predala carinarnici nije osporena niti jednim dokazom, odnosno da nije bilo moguće pribaviti originalnu dokumentaciju firme T..... iz Italije, da po osnovu finansijske dokumentacije firme „I....... company“ proizilazi da je ista u svemu izvršila legalan uvoz predmetnih cipela po označenim fakturama, te da je sva roba prodata u maloprodaji, da su dažbine prema državi u potpunosti plaćene, to je Sud mišljenja da u postupku nije dokazano da je okrivljeni pribavio lažne fakture i u njima unio neistinite podatke, a zatim da je te lažne fakture predao u carinski postupak sve u cilju umanjena carinskih obaveza i PDV-a, odnosno pribavljanja protivpravne imovinke korosti na štetu budžeta Crne Gore.

Kako je Sud okrivljenog oslobodio od optužbe shodno članu 373 st. 1 tačka 2 Zakonika o krivičnom postupku to se nije detaljnije upuštao u pravnu ocjenu krivičnih djela stavljenih okrivljenom na teret, iako je očigledno da se u konkretnom slučaju ne može raditi o sticaju krivičnih djela prevara iz člana 244 st. 3 u vezi st. 1 i krivičnog djela posebni slučaj falsifikovanja isprave iz člana 413 st. 3 u vezi st.1 Krivičnog zakonika, obzirom da se falsifikat javlja samo kao način ili sredstvo izvršenja krivičnog djela prevara.

Odluka o troškovima krivičnog postupka donijeta je shodno članu 230 ZKP-a, pa je odlučeno da troškovi postupka padaju na teret budžetskih sredstava.

Na osnovu izloženog, a u smislu čl. 373 st. 1 tač. 2 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 22.04.2015 godine
ZAPISNIČARSUDIJA
Valentina Vukašinović, s.r. Larisa Mijušković Stamatović,s .r.

Pravna pouka:

Protiv ove presude može se izjaviti žalba
u roku od 15 (petnaest) dana od dana prijema
pisanog otpravka, Višem sudu u Podgorici,
a preko Ovog suda.

ZTO: Valentina Vukašinović