U IME CRNE GORE
K.br. 44/18
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog M. N., koga brani N. K., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 53/18 od 24.04.2018. godine, koju je na ročištu povodom odlučivanja o sporazumu o priznanju krivice zastupao Zoran Vučinić - državni tužilac u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 03.07.2018. godine, donio je
P R E S U D U
Optuženi:

M. N., JMB ..., zvani "M.", od oca A. i majke N., rođene M., rođen .... godine u C..., sa prebivalištem u H... N... - M..., ul. P... ž... f... broj ...., državljanin Crne Gore, završio Građevinsku školu - ugostitelj - šanker, neoženjen, bez djece, srednjeg imovnog stanja, neosudjivan, u pritvoru od 27.03.2018. godine od 09,00 časova,
KRIV JE
Zato što je:

U periodu između maja 2017. godine i prve polovine marta 2018. godine, na teritoriji Opštine Herceg Novi, neovlašćeno rodavao marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 56/12 od 09.11.2012. godine), iako je bio svjestan da postupa neovlašćeno i protivpravno, pa je to i htio, na način što se po prethodnim dogovorima, radi kupoprodaje marihuane u navedenom vremenskom periodu sa okrivljenim G. R. sastajao u Herceg Novom, kojom prilikom je okrivljeni G. R. u sedam navrata za iznose od po 100 eura i 60 eura prodavao pakovanja marihuane od po 50 grama i pri tome od prodaje marihuane okrivljenom G. R. sebi pribavio imovinsku korist u iznosu od 640 eura,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga je sud primjenom citiranih zakonskih odredbi, te odredbi čl.36, čl. 42, čl. 45, čl. 46. i 51. Krivičnog zakonika Crne Gore, te odredbi čl. čl. 226, čl. 229, čl. 303. i čl.374. Zakonika o krivičnom postupku.

O S U Đ U J E
Na kaznu zatvora u trajanju od 10 (deset) mjeseci, u koju kaznu mu se uračunava vrijeme provedeno u pritvoru, počev od 27.03.2018. godine od 09,00 časova, pa nadalje.

DUŽAN JE optuženi, shodno čl. 112. i čl.113. st. 1. Krivičnog zakonika Crne Gore da na ime imovinske koristi pribavljene izvršenjem krivičnog djela uplati u budžet Crne Gore novčani iznos od 640,00 eura, u roku od 15 dana od dana donošenja presude na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMET
ODUZIMA SE opojna droga marihuana ukupne neto mase 0,45 grama i mlin- drobilica, koji se imaju uništiti po pravosnažnosti presude donijete na osnovu sporazuma o priznanju krivice, kao predmeti upotrebljeni za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice uplati iznos 100,00€ na ime paušala Višem tužilaštvu u Podgorici, a na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 53/18 od 24.04.2018. godine, optuženom M. N., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 01.06.2018. godine, Više Državno tužilaštvo dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 03.07.2018.godine, sud je pročitao dokaze predložene optužnicom i to: iskaz svjedoka Đ. S., sa zapisnika o saslušanju svjedoka pred VDT Podgorica Kt.br. 53/18 od 21.03.2018. godine, Zapisnik o pretresanju stana i drugih prostorija broj 240/18-8-200, sačinjen od Uprave policije-Odsjek za borbu protiv droge Grupa VI, na ime optuženog G. R. od 20.03.2018. godine i izvršio uvid u fotodokumentaciju Uprave policije CB Herceg Novi broj 105/18 od 20.03.2018. godine, sačinjena povodom pretresa stana i drugih prostorija na ime optuženog G. R., potvrdu o privremeno oduzetim predmetima na ime optuženog G. R., Uprava policije - Odsjek za borbu protiv droge Grupa VI 47/4 broj 49/4-240/18-8-197 od 20.03.2018. godine, potvrdu o privremeno oduzetim predmetima na ime optuženog G. R., Uprava policije - Odsjek za borbu protiv droge Grupa VI 47/4 broj 49/4-240/18-8-194 od 20.03.2018. godine, potvrdu o privremeno oduzetim predmetima na ime optuženog G. R., Uprava policije - Odsjek za borbu protiv droge Grupa VI 47/4 broj 49/4-240/18-8-199 od 20.03.2018. godine, Zapisnik o pretresanju stana i drugih prostorija broj 240/18-8-237, sačinjen od Uprave policije - Odsjek za borbu protiv droge Grupa VI, na ime optuženog M. N. od 27.03.2018. godine i izvršio uvid u fotodokumetnaciju Uprave policije CB Herceg Novi, broj 117/18 od 27.03.2018. godine, sačinjenu povodom pretresa kuće i drugih prostorija na ime optuženg M. N., potvrdu o privremeno oduzetim predmetima na ime optuženog M. N., Uprava policije - Odsjek za borbu protiv droge Grupa VI 47/4 broj 49/4-240/18-8-236 od 27.03.2018. godine, potvrdu o privremeno oduzetim predmetima na ime optuženog M. N., Uprava policije - Odsjek za borbu protiv droge Grupa VI 47/4 broj 49/4-240/18-8-239 od 27.03.2018. godine, Izvještaj Forenzičkog centra Danilovgrad o hemijskom vještačenju broj 244/18-2-1382 od 10.04.2018. godine i izvršio uvid u fotodokumentaciju koja je sastavni dio izvještaja, Izvještaj Forenzičkog centra Danilovgrad o hemijskom vještačenju broj 244/18-2-1383 od 11.04.2018. godine, izvršio uvid u fotodokumentaciju koja je sastavni dio izvještaja i pročitao izvod iz KE za optuženog M. N., Ministarstva pravde Crne Gore, broj 05/2-72-6614/17 od 14.06.2018. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 10 (deset) mjeseci srazmjerna stepenu krivice optuženog i težini počinjenog krivičnog djela, te da će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno čl. 112. i 113. st. 1. Krivičnog zakonika Crne Gore, sud je obavezao optuženog da imovinsku korist stečenu krivičnim djelom u iznosu od 640,00 eura uplati u budžet Crne Gore, u roku od 15 dana od dana donošenja ove presude, pod prijetnjom prinudne naplate.

Na osnovu čl. 75. u vezi čl. 300. st. 7. Krivičnog zakonika Crne Gore, shodno sporazumu o priznanju krivice, optuženom M. N. izrečena je mjera bezbjednosti oduzimanje predmeta i to: opojne droge marihuane ukupne neto mase 0,45 grama i mlina- drobilice, koji se imaju uništiti po pravosnažnosti presude donijete na osnovu sporazuma o priznanju krivice, kao predmeti upotrebljeni za izvršenje krivičnog djela, a kako bi se otklonili stanja i uslovi da optuženi ubuduće ne vrši krivična djela.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, paušala u iznosu od 100,00 eura, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, u roku od 15 dana po pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice koji je zaključen između stranaka
Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 03.07.2018.godine
S U D I J A
Predrag Tabaš
DN-a, po primjerak:

- VDT Podgorica,
-Optuženom,
- Braniocu optuženog,
- A/A.

Postupljeno, dana __________ godine