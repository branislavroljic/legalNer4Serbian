U IME CRNE GORE
K.408/14/14
OSNOVNI SUD U KOTORU, kao nadležni prvostepeni krivični sud, po sudiji Momirki Tešić, uz učešće zapisničara Ana Marije Petković, u krivičnom predmetu protiv okrivljenog K K, zbog krivičnog djela krađe iz čl. 239. st. 1 Krivičnog zakonika CG, koji se vodi po optužnom predlogu ODT-a Kotor Kt. br. 828/13 od 14.11.2014 godine, nakon održanog glavnog i javnog pretresa dana 05.12.2014 godine u prisustvu zamjenika ODT Kotor Ž P, a u odsustvu uredno pozvanog okrivljenog Kovačević Dragana, koji je prethodno ipitan, shodno članu 457. ZKP-a, istog dana donio je i javno obajvio sledeću

PRESUDU

Okrivljeni K D JMBG ... od oca Z i majke S, rođene V, rođenog ..... godine u K, stalno nastanjenog u H N, B bb, Bijela, državljanina CG, radnika, nezaposlenog, neoženjenog, bez djece, sa završenom OŠ, lošeg imovnog stanja, ranije neosuđivan, protiv kojeg se navodno ne vodi krivični postupak za neko drugo krivično djelo
Kriv je

što je u toku noći 09/10.10.2013 godine u ulazu stambene zgrade u naselju S V, Opština K, u namjeri da prisvajanjem tuđih pokretnih stvari za sebe pribavi protivpravnu imovinsku korist veću od 150 eura, oduzeo na štetu V D iz K, biciklo marke "S" utvrđene vrijednosti 230,00 eura, vlasništvo oštećene, na način što je iz navedenog ulaza stambene zgrade, ispred ulaznih vrata oštećene, otkinuo lanac kojim je biciklo bilo vezano i isto otuđio, pri čemu je bio uračunljiv i svjestan svojega djela i njegove zabranjenosti, a čije izvršenje je htio
- čime je učinio krivično djelo krađe iz čl.239. st.1. Krivičnog zakonika CG
-pa mu sud na osnovu naprijed navedene krivično pravne odredbe te odredbi čl. 3, 5, 8, 13, 15, 36, 42, 52, 53 i 54 KZ-a CG i čl. 368 i 374 ZKP-a izriče
USLOVNU OSUDU

Kojom utvrđuje kaznu zatvora u trajanju od trideset dana i istovremeno određuje da se kazna neće izvršiti ukoliko okrivljeni za vrijeme od jedne godine od dana pravosnažnosti presude ne učini novo krivično djelo.

Dužan je okrivljeni na ime sudskog paušala uplatiti iznos od 50 eura, i na ime troškova krivičnog postupka iznos od 27,50 eura, u korist budžeta Crne Gore, na žiro račun broj 832-16-52 u roku od mjesec dana od dana pravosnažnosti presude i dokaz o uplati dostaviti ovom sudu s pozivom na broj K. 408/14/14
Dužan je okrivljeni K D oštećenoj V D na ime imovinsko pravnog zahtjeva isplatiti iznos od 230 eura u roku od 15 dana od dana pravosnažnosti presude.

O b r a z l o ž e nj e
ODT Kotor je aktom Kt.broj 828/13 od 14.11.2014 godine stavilo na teret K D izvršenje krivičnog djela krađe iz čl.239.st.1. Krivičnog zakonika CG.

Glavni pretres zakazan za dan 5.12.2014 godine je održan i u odsustvu uredno pozvanog okrivljenog K, obzirom da je isti prethodno pružio odbranu, shodno članu 457. ZKP-a.

U svojoj odbrani na zapisniku pred ODT-om Kotor okrivljeni K D je izjavio da je tačno da je u noći 09/10.10.2013 godine u naselju S V iz ulaza jedne zgrade otuđio biciklo marke S, a isto je bilo vezano katancem za cijev od vode, tako što je kliještima prekinuo lanac, a koje je biciklo oduzeto od njega. Naveo je da se kaje zbog učinjenog i ističe da neće više činiti ova i slična krivična djela, te da se na ovo odlučio iz razloga što je nezaposlen i što nema nikakvih prihoda kojim bi izdržavao sebe.

Sud je u dokaznom postupku koji je proveden radi utvrđivanja činjeničnog stanja i krivice okrivljenog proveo sledeće dokaze: pročitao izjavu oštećene Vidović D sa zapisnika pred ODT Kotor od 13.05.2014 godine, kao i nalaz i mišljenje vještaka ekonomsko finansijske struke D M od 10.11.2014 godine, zatim izvršio uvid u fotoelaborat UP OB Kotor br.293/13 od 28.11.2013 godine i u izvod iz kaznene evidencije za okrivljenog M pravde od 15.10.2014 godine.

Nije bilo predloga za dopunu dokaznog postupka niti prigovora na iste.

Oštećena Vidović Danijela je navela je da je svom djetetu kupila prošle godine biciklo "S" i platila ga 370,00 eura te da ga je uvijek ostavljala u ulazu stambene zgrade u kojoj živi, ispred ulaznih vrata, vezanog lancem sa katancem uz ogradu stepeništa. Dalje je navela da je u noći 09/10.10.2013 godine, neko prekinuo katanac i ukrao biciklo. Nije se pridružila krivičnom gonjenju, niti postavila imovinsko pravni zahtjev.

Na osnovu nalaza i mišljenja vještaka ekonomsko finansijske struke D M utvrđena je da je vrijednost otuđenog predmeta u vrijeme izvršenja djela, iznosila 230 eura.

Uvidom u fotoelaborat UP OB Kotor utvrđen je izgled mjesta sa kojeg je okrivljeni otuđio biciklo vlasnika V D, a koje se odnosi na ulaz stambene zgrade.

Uvidom u izvod iz kaznene evidencije za okrivljenog K D, Ministarstva pravde od 15.10.2014 godine utvrđeno je da isti ranije nije osuđivan.

Cijeneći sve provedene dokaze pojedinačno i u uzajamnoj povezanosti shodno članu 370. stav 3. ZKP-a, te u odnosu na odbranu okrivljenog sud je utvrdio činjenično stanje navedeno u izreci presude. Činjenično stanje sud je utvrdio na osnovu priznanja okrivljenog, te ostalih provedenih dokaza.

Naime okrivljeni je priznao izvršenje krivičnog djela koje mu se stavlja na teret i izjavio da se kaje zbog učinjenog. Kako je objasnio kritične prilike kliještima je prekinuo lanac kojim je predmetno biciklo bilo vezano katancem za cijev od vode u ulazu zgrade u naselju S V. Sud je prihvatio njegove navode, tim prije što su isti saglasni sa izjavom oštećene kao i fotografijama sačinjenim od strane UP OB K. Imajući u vidu prednje, za sud je nesporno da je okrivljeni K D učinio predmetno krivično djelo, pri čemu je bio uračunljiv i svjestan svojega djela i njegove zabranjenosti a čija svijest je obuhvalata saznanje da je kritične prilike prerezao lanac kojim je biciklo vlasnika oštećene bilo vezano katancem za cijev u njenoj zgradi i isto otuđio, čije izvršenje je i htio, ovo tim prije što je u svojoj izjavi naveo da je isto učinio iz razloga što je nezaposlen te nema nekih prihoda kojim bi izdržavao sebe. Time su se u radnjama okrivljene ostvarili bitni elementi bića krivičnog djela krađe iz čl.239.st.1. Krivičnog zakonika pa ga je sud oglasio krivim za isto. Vrijednost otuđenog predmeta u vrijeme izvršenja djela, bliže određenog u izreci sud je utvrdio na osnovu nalaza i mišljenja vještaka ekonomsko finansijske struke D M, a koji nalaz i mišljenje je sud prihvatio, obzirom da je data od strane stručnog lica.

Prilikom odluke o vrsti i visini krivične sankcije koju okrivljenom treba izreći sud je pošao od toga da je za krivično djelo krađe iz čl.239.st.1. Krivičnog zakonika CG propisana novčana kazna ili kazna zatvora do tri godine. U smislu čl. 42 KZ sud je na strani okrivljenog kao olakšavajuće okolnosti cijenio njegovu mladost, loše imovno stanje, neosuđivanost, priznanje izvršenja krivičnog djela i izraženo kajanje, dok otežavajućih okolnosti nije našao. Pri takvom stanju stvari sud je mišljenja da će u konkretnom slučaju upozorenjem uz prijetnju kaznom okrivljenom na njega dovoljno uticati da ubuduće ne vrši krivična djela pa mu je izrekao uslovnu osudu, kojom mu je utvrdio kaznu zatvora u trajanju od trideset dana i istovremenio odredio da se kazna neće izvršiti ukoliko okrivljeni za vrijeme od jedne godine, od dana pravosnažnosti presude ne učini novo krivično djelo. Sud smatra da je izrečena krivična sankcija adekvatna težini učinjenog krivičnog djela i okolnosti pod kojima je učinjeno, te da će se njome u dovoljnoj mjeri uticati na okrivljenog da ubuduće ne vrši, kako ovakva, tako ni druga krivična djela.

Shodno naprijed navedenom te primjenom odredbi čl. 3, 5, 8, 13, 15, 36, 42, 52, 53. i 54. Krivičnog zakonika Crne Gore i odredbi člana 368. i 374.ZKP-a odlučeno je kao u izreci odluke.

Sud je obavezao okrivljenog da na ime sudskog paušala uplati iznos od 50 eura i na ime troškova krivičnog postupka iznos od 27,50 eura i to za vještačenje po vještaku ekonomsko finansijske struke, u korist budžeta Crne Gore, na žiro račun broj 832-16-52 u roku od mjesec dana od dana pravosnažnosti presude i dokaz o uplati dostaviti ovom sudu s pozivom na broj K. …..

Sud je takođe obavezao okrivljenog da oštećenoj V D na ime imovinsko pravnog zahtjeva isplati iznos od 230 eura u roku od 15 dana od dana pravosnažnosti presude.

Na prednjim razlozima sud je zasnovao svoju odluku.

OSNOVNI SUD U KOTORU

Dana, 05.12.2014 godine
Zapisničar S U D I J A
Ana Marija Petković Momirka Tešić
PRAVNA POUKA: Protiv ove presude ima se pravo žalbe u roku od 8 dana od dana prijema iste Višem sudu u Podgorici, a preko ovog suda.