K.br.22/20
U IME CRNE GORE
OSNOVNI SUD U DANILOVGRADU, kao krivični, sudija Sonja Keković, uz učešće Ane Ivanović, kao zapisničara, u krivičnom predmetu protiv okrivljenog Đ. B.e, koga brani branilac J.F., advokat iz P., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl.287 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.527/20 od 10.04.2020. godine, koji je na ročištu povodom odlučivanja o sporazumu o priznanju krivice zastupao Siniša Milić, tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice pod stavom I, dana 11.05.2020. godine, donio je

P R E S U D U
Okrivljeni Đ. B.A, JMBG...., od oca V.i majke N., rođene P., rođen.... godine u P., sa prebivalištem u D., na adresi L. b.b., državljanin Crne Gore, razumije crnogorski jezik, njegov jezik je crnogorski, student, neoženjen, bez djece, pismen, završio srednju školu, srednjeg imovnog stanja, neosuđivan.

Kriv je

Što je:

Dana 09. aprila 2020. godine, oko 17,00 časova, u mjestu Ćurilac, opština Danilovgrad, svjestan svog djela čije je izvršenje htio znajući da je njegovo djelo zabranjeno, postupao suprotno članu 1 stav 1 tačka 1 Dopune naredbe za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog korona virusa br.8-501/20-129/543 od 08.04.2020. godine („Sl.list CG“ br.31/2020 od 08.04.2020. godine), na način što se zajedno sa I.om K.em, I.om M.em i D.om G.em nalazio na označenom mjestu, čime je postupio suprotno navedenoj Naredbi, kojom je ustanovljena zabrana prisustva i zadržavanja na svim javnim površinama više od jednog lica, u čemu je istog dana otkriven od strane službenika Uprave policije OB Danilovgrad,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl.287 Krivičnog zakonika Crne Gore.

Pa sud okrivljenog Đ. B.u, primjenom citranih zakonskih propisa, te čl.4, 5, 13, 15, 32, 36,36a, 42 i 51 KZ CG, te i čl.226, 229 i 374 ZKP-a,
OSUĐUJE
Na kaznu zatvora u trajanju od 30 (trideset) dana, u koju kaznu mu se uračunava vrijeme lišenja slobode počev od 09.aprila 2020. godine u 17,45 časova do 10.04.2020. godine u 14,30 časova, s tim što se istovremeno određuje da će se ista izvršiti, tako što će je okrivljeni izdržavati u prostorijama za stanovanje. Okrivljeni ne smije napuštati prostorije u kojima stanuje, osim u slučaju propisanim zakonom kojima se uređuje izvršenje krivičnih sankcija. Ukoliko okrivljeni jednom u trajanju preko šest časova ili dva puta u trajanju do 6 časova samovoljno napusti prostorije u kojima stanuje, sud će odrediti da ostatak kazne zatvora izdrži u Upravi za izvršenje krivičnih sankcija.

Dužan je okrivljeni da na ime troškova krivičnog postupka - sudskog paušala uplati novčan iznos od 30,00 eura, u roku od 15 dana po pravosnažnosti presude.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.527/20 od 10.04.2020. godine, okrivljenom Đ. B.i stavljeno je na teret da je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl.287 Krivičnog zakonika Crne Gore.

Dana 14.04.2020. godine, uz dopis Osnovnog državnog tužilaštva u Podgorici Kt.br.527/20 od 10.04.2020. godine, Osnovnom sudu u Danilovgradu dostavljeni su zapisnik o pregovaranju Kt.br.527/20 od 10.04.2020. godine, zapisnik o saslušanju okrivljenog Đ. B.e Kt.br.527/20 od 10.04.2020. godine i sporazum o priznanju krivice Kt.br.527/20 od 10.04.2020. godine, zaključen između državnog tužioca Osnovnog državnog tužilaštva u Podgorici Siniše Milića i okrivljenog Đ. B.e, u prisustvu branioca okrivljenog, advokata J.F.a, a radi odlučivanja o sporazumu o priznanju krivice.

Na ročištu za razmatranje sporazuma o priznanju krivice, održanom dana 06.05.2020. godine, sud je pročitao dokaze predložene optužnim predlogom: službenu zabilješku Uprave policije OB Danilovgrad Stanica policije br.31/20 od 09.04.2020. godine, sačinjena od strane policijskih službenika Đ.G.a i T.Đ.a; pročitao izvod iz kaznene evidencije Ministarstva pravde Crne Gore KE br.70/20 od 27.04.2020. godine, na ime okrivljenog Đ. B.e; zapisnik o pregovaranju Kt.br.527/20 od 10.04.2020. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici Siniše Milića i okrivljenog Đ. B.e, u prisustvu branioca okrivljenog, advokata J.F.a; zapisnik o saslušanju okrivljenog Đ. B.e Kt.br.527/20 od 10.04.2020. godine, sačinjen pred ODT-om u Podgorici i sporazum o priznanju krivice Kt.br.527/20 od 10.04.2020. godine, zaključen pred ODT-om u Podgorici, između državnog tužioca Osnovnog državnog tužilaštva u Podgorici Siniše Milića i okrivljenog Đ. B.e, u prisustvu branioca okrivljenog, advokata J.F.a.

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog Đ. B.e i da je okrivljeni u vrijeme i na način opisan u izreci ove presude učinio krivično djelo nepostupanje po zdravstvenim propisima za suzbijanje opasne zarazne bolesti iz čl.287 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, kao i njegovu raniju neosuđivanost, što su olakšavajuće okolnosti na njegovoj strani, dok otežavajućih okolnosti na njegovoj strani nije bilo, te je kod takvog stanja, primjenom čl.36a Krivičnog zakonika Crne Gore sud okrivljenog Đ. B.u osudio na kaznu zatvora u trajanju od 30 (trideset) dana, koja će se izvršiti, tako što će je okrivljeni izdržavati u prostorijama za stanovanje, a primjenom čl.36a st.2 Krivičnog zakonika Crne Gore, odredio da okrivljeni ne smije napuštati prostorije u kojima stanuje, osim u slučaju propisanim zakonom kojima se uređuje izvršenje krivičnih sankcija, odnosno da će ukoliko okrivljeni jednom u trajanju preko šest časova ili dva puta u trajanju do 6 časova samovoljno napusti prostorije u kojima stanuje, sud odrediti da ostatak kazne zatvora izdrži u Upravi za izvršenje krivičnih sankcija. Sud je uvjerenja da će se ovom kaznom, u dovoljnoj mjeri uticati na okrivljenog da ubuduće ne čine krivična djela, te da će se izrečenom kaznom, ostvariti opšta svrha izricanja krivičnih sankcija predviđena članom 4 st.2 Krivičnog zakonika Crne Gore.

Na osnovu čl.51 Krivičnog zakonika Crne Gore, okrivljenom Đ. B.i je u izrečenu kaznu zatvora uračunato vrijeme lišenja slobode počev od 09.aprila 2020. godine u 17,45 časova do 10.04.2020. godine u 14,30 časova.

Na osnovu čl.301 st.3 u vezi čl.272 st.1 ZKP-a okrivljeni Đ. B.a je obavezan da uplati novčani iznos od 1.000,00 (hiljadu) eura u korist Specijalne bolnice za psihijatriju Dobrota u Kotoru na broj žiro računa ....otvoren kod Hipotekarne banke AD, koju obavezu je okrivljeni ispunio i kao dokaz dostavio sudu uplatnicu koja se nalazi u spisima predmeta.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka - sudskog paušala uplati novčani iznos od 30,00 eura, koji iznos je odmjeren srazmjerno trajanju, složenosti ovog postupka i imovnom stanju okrivljenog, u roku od 15 dana po pravosnažnosti presude.

Na osnovu izloženog, a u smislu odredbe čl.303 st.1 i čl.374 Zakonika o krivičnom postupku, odlučeno je kao u izreci presude.

ZAPISNIČAR SUDIJA
Ana Ivanović, s.r. Sonja Keković, s.r.

PRAVNA POUKA: Protiv ove presude nije dozvoljena žalba.

DOSTAVITI:

- ODT-u u Podgorici
- Okrivljenom Đ. B.i
- Braniocu okrivljenog, advokatu J.F.u