U IME CRNE GORE
K.br. 138/2013
OSNOVNI SUD U BIJELOM POLJU, kao prvostepeni krivični i to sudija Rahmo Bahda, kao sudija pojedinac, uz učešće namještenika suda Popović Ljiljane, kao zapisničara, u krivičnom predmetu protiv okrivljenog K. G. iz B.Polja, zbog krivičnog djela zloupotreba položaja u privrednom poslovanju iz čl. 272. st. 1. Krivičnog Zakonika, po Optužnom predlogu ODT iz Bijelog Polja Kt.br.159/12 od 15.05.2012.godine, nakon održanog usmenog, glavnog i javnog pretresa, u prisustvu Savjetnika ODT iz Bijelog Polja, Đ. D.e prema priloženom ovlašćenju, ovlašćenog predstavnika oštećene MFI ‘A. I. VFI‘’ d.o.o.Podgorica, čiji je novi naziv privredno društvo Mikrokreditna finansijska institucija ‘’M. C.’’ DOO Podgorica, D. A.a i branioca okrivljenog J. M.a adv. iz Bijelog Polja, a u odsustvu okrivljenog K. G., kojem se sudi u odsustvu, dana 25.06.2013. godine, donio je i javno objavio:

P R E S U D U
Okivljeni K. G., od oca M.a, rodjenog 12.04.1979.godine u Bijelom Polju, sa zadnje poznatom adresom Rakonje – Bijelo Polje, neosudjivan.

Na osnovu čl. 373. Tač. 1. ZKP-a.

OSLOBADJA SE OD OPTUŽBE
Da je :

- dana 14.10.2008.godine, kao odgovorno lice u privrednom društvu – kreditni službenik u 'A.I. VFI'' DOO Bijelo Polje, zadužen za seosko područje Polja, Opština Mojkovac, zloupotrijebio svoj položaj i sebi pribavio protivpravnu imovinsku korist u iznosu od 3.000,00 eura, na način što je napravio lažne isprave – zahtjev za kredit na ime K. P.a iz Podgorice, te administrativne zabrane i izjave za žirante M. V.a i M. M.e, oboje iz Mojkovca, na osnovu kojih isprava je kod 'A.I. VFI'' DOO Bijelo Polje, podigao kredit broj LD0829400001 u iznosu od 3.000,00 eura, i time sebi a na štetu '' A.. VFI'' DOO Bijelo Polje, pribavio protivpravnu imovinsku korist u naznačenom iznosu,
- čime bi izvršio krivično djelo zloupotreba položaja u privrednom poslovanju iz čl. 272. st. 1. Krivičnog Zakonika,
Jer djelo za koje je optužen po Zakonu nije krivično djelo.

Troškovi krivičnog postupka padaju na teret Budžetskih sredstava.

Oštećena ( VFI '' A..'' DOO Bijelo Polje ) - Privredno društvo Mikrokreditna finansijska institucija ‘’ M. C.’’ DOO Podgorica, radi ostvarivanja imovinsko – pravnog zahtjeva upućuje se na parnicu.

O b r a z l o ž e nj e
Optužnim pedlogom ODT iz Bijelog Polja Kt.br.159/12 od 15.05.2012.godine, okrivljenom K. G.u iz Bijelog Polja, stavljeno je na teret izvršenje krivičnog djela zloupotreba položaja u privrednom poslovanju iz čl. 272. st. 1. Krivičnog Zakonika.

Presudom ovog suda K.br. 203/12 od 18.09.2012.godine okrivljeni K. G. oglašen je krivim, da je počinio krivično djelo zloupotreba položaja u privrednom poslovanju iz čl. 272. st. 1. Krivičnog Zakonika, i osudjen na kaznu zatvora u trajanju od 3. mjeseca. Na navedenu presudu žalbu je izjavio branilac okrivljenog, pa je Viši sud u B.Polju svojim rješenjem Kž.br. 814/12 od 20.11.2012.godine ukinuo prvostepenu presudu i predmet vratio istom sudu na ponovno sudjenje. Takodje presudom ovog suda K.br. 386/2012 od 03.04.2013.godine, okrivljeni K. G. oglašen je krivim, da je počinio krivično djelo zloupotreba položaja u privrednom poslovanju iz čl. 272. st. 1. Krivičnog Zakonika, i osudjen na kaznu zatvora u trajanju od 3. mjeseca. Na navedenu presudu žalbu je izjavio branilac okrivljenog, pa je Viši sud u B.Polju svojim rješenjem Kž.br.332/13 od 16.05.2013.godine ukinuo prvostepenu presudu i predmet vratio istom sudu na ponovno sudjenje.

Na predlog ODT u Bijelom Polju ovaj sud je donio rješenje Kv.br.230/2012 od 04.07.2012.godine, da se okrivljenom K. G.u iz Bijelog Polja, sudi u odsustvu po Optužnom predlogu ODT iz B.Polja Kt.br. 159/12 od 15.05.2012.godine, zbog krivičnog djela zloupotreba položaja u privrednom poslovanju iz čl. 272. st. 1. Krivičnog Zakonika.

Savjetnik ODT-a Đ. D.a u završnoj riječi je izjavila, da ostaje pri ranije datoj završnoj riječi, s tim što dodaje, da je krivično djelo zloupotreba položaja u privrednom poslovanju iz čl. 272. Krivičnog Zakonika u krivično zakonodavstvo uvedeno ZID Krivičnog Zakonika iz 2010.godine, kao sljedbenik krivičnog djela zloupotreba službenog položaja iz čl. 416. Krivičnog Zakonika. Navela je da prije izmjena Krivičnog Zakonika iz 2010.godine, krivično djelo zloupotreba službenog položaja iz čl. 416. KZ, je u stavu 4, kao izvršioca krivičnog djela, obuhvatalo je i odgovorno lice u privrednom društvu, ustanovi ili drugom subjektu. Zbog potrebe da se suzi kriminalna zona, jer se odgovorno i službeno lice po svom položaju i prirodi ovlašćenja koje imaju značajno razlikuje, te se ni zloupotrebe njihovog položaja ne mogu u krivičnom pravu isto tretirati, zakonodavac je odlučio da propiše novo krivično djelo zloupotrebe položaja u kojem se kao izvršilac krivičnog djela propisuje odgovorno lice u privrednom društvu, dr.subjektu privrednog poslovanja ili drugom pravnom licu. Takodje, krivično djelo zloupotreba položaja u privrednom poslovanju iz čl. 272. KZ, sljedbenik krivičnog djela zloupoteba službenog položaja iz čl. 416. KZ, a da su razdvojeni samo iz potrebe da se razgraniči službeno od odgovornog lica, pokazuje i način odredjivanja radnji izvršenja navedenih krivičnih djela. Radnja izvršenja kod krivičnog djela zloupotreba položaja u privrednom poslovanju iz čl. 272. KZ, gotovo je identična radnji krivičnog djela zloupotreba službenog položaja iz čl. 416. KZ, jer je kod oba krivična djela propisano da ih čini onaj ko zloupotrebljava svoj (službeni) položaj, ili ovlašćenje, prekoračuje granice svog (službenog) ovlašćenja ili ne vrši svoju (službenu) dužnost.

Predstavnik oštećene ‘’ A.. VFI’’ DOO B.Polje D. A., u završnoj riječi je izjavio, da se pridružuje krivičnom gonjenju protiv okrivljenog i postavlja imovinsko - pravni zahtjev, koji će ostvarivati u gradjenskoj parnici.

Branilac okrivljenog J. M. adv. iz B.Polja u završnoj riječi je izjavio, da ostaje pri ranije datoj završnoj riječi i razlozima iz žalbi, te da se okrivljeni oslobodi od optužbe, i istom da se nadoknade troškovi postupka, čiju visinu će opredijeliti poslije pravosnažnosti presude. Što se tiče navoda Tužioca ističe, da je branilac dobro shvatio šta piše u ukidnom rješenju Višeg suda, a da Tužilac razmotri stavove Vrhodnog suda Crne Gore, kada su u pitanju ova krivična djela.

Na glavnom pretresu, sud je u dokazanom postupku na saglasni predlog stranaka pročitao iskaze svjedoka M. rodj. B. M.e, dat na zapisniku o glavnom pretresu od 18.09.2012.godine, M. V.a, dat na zapisniku o glavnom pretresu od 18.09.2012.godine i K. P.a, dat na zapisniku o glavnom pretresu od 18.09.2012.godine, izvršio uvid u ugovor o zajmu broj LD0829400001 od 14.10.2008.godine, izvršio uvid u zahtjev za kredit ‘’ A.. VFI’’ od 15.10.2008.godine, izvršio uvid u izjavu žiranta M. V.a od 15.10.2008.godine, izvršio uvid u administrativnu zabranu za žiranta M. V.a od 15.10.2008.godine, izvršio uvid u izjavu žiranta B. M.e od 15.10.2008.godine, izvršio uvid u administrativnu zabranu za žiranta B. M.u od 15.10.2008.godine, izvršio uvid u zahtjev za sprovodjenje administrativne zabrane DOO ‘’ A.. VFI’’ Podgorica PJ Bijelo Polje br. 111707 od 08.07.2010.godine, izvršio uvid u ugovor o radu za okrivljenog K. G. i pravilnik o unutrašnjoj organizaciji i sistematizaciji MFI A.. iz 2008.godine, izvršio uvid u spise predmeta ovog suda P.br. 351/12 i izvršio uvid u izvod iz KE na ime okrivljenog K. G., izdat od strane Uprave Policije – PJ Bijelo Polje od 07.06.2012.godine. Drugih predloga za dopunu dokaznog postupka nije bilo.

Sud je svestranom ocjenom izvedenih dokaza koje je cijenio u smislu čl. 17. st. 1.ZKP-a, I to cijeneći iste pojedinačno I u kontekstu, dovodeći ih u vezu sa činjeničnim navodima javne optužbe, utvrdio da krivično djelo koje se okrivljenom K. G.u stavlja na teret po zakonu nije krivično djelo, a sa sledećih razloga:

Naime, svjedok K. P. je posvjedočio, da vezano za kredit koji se pominje kod A.. VFI DOO Bijelo Polje, po ugovoru br. LD 0829400001, da ga je on podigao, odnosno da je on nosilac tog kredita u iznosu od 3.000 eura, kazao je, da to nije njegov podpis u rubrici ‘’ zajmoprimac’’ niti je on bilo kakav kredit podizao. A lica M. V.a i M. – B. M.u ne poznaje i isti mu nikada nijesu ni bili žiranti ni za jedan kredit. On nikada nije živio u mjestu Polja, Opština Mojkovac, trenutno živi u Podgorici, a inače je rodjen u Bijelom Polju, a živio je u Pavinom Polju i nezna kako je moglo doći do toga da on bude nosilac kredita.

A svjedok M. V.o dajući svoj svjedočki iskaz je istakao, da je bio zaposlen po ugovoru za zastupanje kao seoski saradnik za A.. VFI DOO u mjesto Podbišće, Opština Mojkovac 7.godina, a čini mu se do 25.10.2010.godine. On trenutno nije zaposlen nigdje i nalazi se na Zavodu za zapošljavanje u Mojkovcu. Lice K. P.a ne poznaje i istom nikada nije bio žirant za kredit kod A.. VFI DOO. Podpisi na izjavu za žiranta od 15.10.2008.godine i administrativnu zabranu za žiranta od istog datuma u rubrici ‘’ svojeručni podpis žiranta, odnosno direktora’’ kao i ‘’ podpis ovlašćene osobe’’ gdje je upisano ime i prezime korisnika kredita K. P.a, nije njegov podpis. A da pečat na administrativnoj zabrani i izjavi je pečat Firme ‘’ Boss’’ vlasništvo njegove supruge M. – B. M.e.

Iskazom svjedokinje M. rodj. B. M.e se navodi, da K. P.a ne poznaje i odgovorno tvrdi da nikada njemu nije bila žirant za kredit ni kod A.. VFI DOO Bijelo Polje, niti kod bilo koje druge Banke. Na izjavi žiranta od 15.10.2008.godine gdje je napisano ime i prezime korisnika kredita K. P.a nije njen podpis u rubrici ‘’svojeručni podpis žiranta’’ kao i u rubrici ‘’ šef računovodstva’’, kao ni na administrativnoj zabrani od istog datuma. Istakla je, da je ona vlasnik Ugostiteljske radnje ‘’ Boss’’ u Mojkovcu, i kazala da se njen suprug M. V.o nalazi na Zavodu za zapošljavanje u Mojkovcu i nije radio u njenoj firmi ‘’Boss’’. A na pitanje zamjenika ODT, dali se pečat firme ‘’ Boss’’ nalazi na administrativnoj zabrani i izjavi žiranta, kazala je, da, ali joj nije poznato odakle se nalazi pečat na tim papirima – izjavi žiranta i na administrativnoj zabrani. A da ona pečat drži u firmi i nije dostupan drugim licima, a zaposlenih lica u njenoj firmi nema, jer ona sama radi i firma ‘’Boss’’ se vodi na njeno ime, a ona nije žirirala nepoznatim licima. Njen suprug M. V.o je bio povjerenik za A.. DOO u mjesto Podbišće i on je jedini koji nije ostao dužan ništa prema A..u, koliko je njoj poznato.

Sud je iskazima saslušanih svjedoka poklonio punu vjeru, jer su njihovi iskazi jasni I odredjeni I medjusobno saglasni u pogledu odlučnih činjenica I nijesu u suprotnosti sa drugim izvedenim dokazima.

Pored izloženog iz ugovora o zajmu br. LD0829400001, od 14.10.2008.godine se vidi, da je upisano da je zajmodavac A.. VFI DOO B.Polje a zajmoprimac K. P. i da se tim ugovorom obavezuje da zajmodavac zajmoprimcu preda iznos od 3.000,00 eura odmah po zaključenju ugovora i napisano u administrativnu zabranu sa izjavom žiranta, gdje su upisana imena V.o M. i M.a B., te da stoji u rubrici zajmodavca ovjereno A.. VFI i podpis i u rubrici zajmoprimca upisano, podpis K. P., kao i ostale pojedinosti.

Uvidom u zahtjev za kredit od 15.10.2008.godine se vidi, da je isti podnešen A.. VFI DOO B.Polje i upisano da je podnosilac tog zahtjeva K. P. sa adresom Polja – Mojkovac, a radi kupovine krava i adaptacije štale. A u izjavi žiranta od 15.10.2008.godine se vidi, da je upisano lice M. V.o kao žirant sa ostalim ličnim podacima te da je upisano ime i prezime u rubrici ‘’ korisnik kredita ‘’ K. P. i u rubrici ‘’ svojeručni podpis žiranta’’ M. V., i u rubrici ‘’ šef računovodstva’’ B. M.a, i u rubrici ‘’ direktor’’ M. V., i ovjereno pečatom firme ‘’ Boss’’. A isti podaci takodje upisani u administrativnoj zabrani za žiranta M. V.a od istog datuma.

A u izjavi žiranta od 15.10.2008.godine se vidi, da je upisano kao žirant lice B. M.a, sa ličnim podacima i da je upisano u rubrici ‘’ ime i prezime korisnika kredita’’ P. K.. A u rubrici ‘’ svojeručni podpis žiranta’’ B. M.a, te u rubrici ‘’ šef računovodstva’’ B. M.a i u rubrici ‘’ direktor’’ M. V, i ovjereno pečatom firme ‘’ Boss’’ iz Mojkovca. A isti podaci takodje upisani u administrativnoj zabrani za žiranta B. M.u od istog datuma.

Vršenjem uvida u zahtjev za sprovodjenje administrativne zabrane DOO A.. VFI Podgorica PJ Bijelo Polje br. 111707 od 08.07.2010.godine se vidi, da je podnijet firmi ‘’ Boss’’ iz Mojkovca, sa molbom da se pristupi sprovodjenju administrativne zabrane na lična primanja zaposlenog M. V.a i B. M.e, koji su pristali da budu žiranti po osnovu ugovora o zajmu kod A..a br. LD0829400001, od 14.10.2008.godine, zaključenog sa korisnikom kredita K. P.om, koji ne izM.uje redovno obaveze po navedenom ugovoru i upisane ostale bitne pojedinosti.

Iz sadržine ugovora o radu se vidi, da su ugovorne strane po istom MFI A.. VFI DOO iz Podgorice poslodavac, a da je K. G. iz B.Polja zaposlen i da radni odnos po ovom ugovoru zasniva se za obavljanje poslova na poziciji kreditnog službenika, sa daljim opisom posla.

A iz sadržine Pravilnika o unutrašnjoj organizaciji i sistematizaciji MFI A.. VFI DOO Podgorica, se vidi da se istim Pravilnikom utvrdjuju radna mjesta, opis poslova radnih mjesta, vrsta i stepen stručne spreme, potrebna znanja i sposobnosti, odnosno radno iskustvo i drugi posebni uslovi za rad na tim radnim mjestima. Takodje, je tim Pravilnikom regulisan broj radnih mjesta kao i broj zaposlenih i dat pregled i spisak svih naziva pozicija sa potrebnim kvalifikacijama i opisima radnih mjesta kao i broj izvršilaca po radnim mjestima za MFI A.. VFI DOO, i taksativno nabrojane službe u sjedištu Društva i to: - 1. Služba za finansijske poslove, 2.- Služba za ljudske resurse, 3.- Služba za razvoj poslovanja. Te službe u poslovnim jedinicama da su: - 1. služba za kreditne usluge, i 2. – Služba za opšte poslove. A za službu kreditnih poslova – naziv pozicije kreditni službenik, kao i potrebne kvalifikacije za kreditnog službenika.

Sud je prihvatio ove dokaze jer nije bilo sumnje u sadržinu njihove vjerodostojnosti, tim prije što na iste nije bilo prigovora.

Uvidom u spise predmeta Osnovnog suda u B.Polju P.br. 351/2012 se vidi, da je ovom sudu dana 04.05.2012.godine, podnijeta tužba, gdje je označen tužilac K. P. a da je označen tuženi ‘’ M. kredit’’ MFI DOO ( raniji A.. Banka) i ista podnijeta radi utvrdjenja. – Prema ugovoru o zajmu br. LD0829400001 od 14.10.2008.godine, tužilac je od tuženog podigao kredit radi kupovine krave i adaptaciju štale u iznosu od 3.000,00 eura. A da je Osnovni sud u Bijelom Polju dana 23.11.2012.godine nakon održane rasprave donio presudu – Odbija se tužbeni zahtjev tužioca K. P.a, kojim je tražio da se utvrdi da je ništav ugovor o zajmu ‘’ A.. ‘’ VFI DOO B.Polje br. LD0829400001 od 14.10.2008.godine, u kome je tužilac naznačen kao zajmoprimac kredita na iznos od 3.000,00 eura i kao takav ne proizvodi pravno dejstvo, i da svaka stranka snosi svoje troškove i dato oborazloženje.

Da su na navedenu presudu žalbu izjavili punomoćnici tužioca K. P.a, pa je Viši sud u B.Polju odlučujući po navedenoj žalbi dana 26.02.2013.godine donio presudu: - preinačačva se presuda Osnovnog suda u B.Polju P.br. 351/2012 od 23.11.2012.godine i izriče:

- Usvaja se tužbeni zahtjev tužioca K. P.a pa se utvrdjuje, da je ništav ugovor o zajmu A.. VFI DOO B.Polje br. LD0829400001 od 14.10.2008.godine, u kome je tužilac naznačen kao zajmoprimac kredita na iznos od 3.000,00 eura i kao takav ne proizvodi pravno dejstvo i obavezan tuženi da tužiocu na ime troškova parničnog postupka isplati iznos od 1.290,00 eura u roku od 15. dana od dana prijema presude, pod prijetnjom prinudnog izvršenja.

Sud je prihvatio sadržinu ovih spisa, obzirom da postoji pravosnažna presuda koja je na snazi I koja kao takva proizvodi pravno dejstvo I na iste spise nije prigovoreno.

Naime, nesporno je da je u ovoj krivično-pravnoj stvari okrivljeni K. G. bio odgovorno lice I to kreditni službenik u A..u VFI DOO B.Polje, zadužen za seosko područje Polja, Opštine Mojkovac I da je zloupotrebio svoj položaj I sebi pribavio protivpravnu imovinsku korist u iznosu od 3.000 €, a na način bliže opisan kako je to navedeno u optuženju. Medjutim, okrivljenom K. G.u stavljeno je na teret krivično djelo zloupotreba položaja u privrednom poslovanju iz čl. 272. St. 1. KZ.

A shodno ukidnom rješenju Višeg suda u B.Polju Kž.br.332/2013 od 16.05.2013.godine, sud je utvrdio vremensko važenje krivičnog zakonodavstva, a sve dovedeno u vezu sa činjenicom da se okrivljenom optužnim predlogom nadležnog tužioca na teret stavlja radnja u vremenu kako je to bliže navedeno u izreci optužnog predloga.

To je ovaj sud je imao u vidu odredbe čl. 133. KZ, koje regulišu vremensko važenje krivičnog zakonodavstva a u vezi sa tim I činjenicu da se okrivljenom K. G.u optužnim predlogom ODT u B.Polju na teret stavlja da je izvršio krivično djelo dana 14.10.2008.godine, a koji Zakon treba primijeniti relevantna je odredba čl. 133. St. 2. KZ. U vrijeme izvršenja krivičnog djela zloupotreba položaja u privrednom poslovanju nije postojalo kako je to optužnim predlogom ODT u B.Polju Kt.br. 159/12 od 15.05.2012.godine naznačeno.

Naime, za krivično djelo zloupotreba položaja u privrednom poslovanju iz čl. 272. St. 1. KZ, koje se okrivljenom stavlja na teret važio je Zakon o izmjenamam I dopunama Krivičnog Zakonika (Sl.list CG br. 40/08 od 27.06.2008.godine), koji je stupio na pravnu snagu dana 06.07.2008.godine I koje je bilo predvidjeno kao krivično djelo nesavjestan rad u privrednom poslovanju. Ovo krivično djelo sa ovom pravnom kvalifikacijom predvidjeno je u Zakonu o izmjenama I dopunama Krivičnog Zakonika kao zloupotreba položaja u privrednom poslovanju ( Sl.list CG br. 25/10 od 05.05.2010.godine) koji Zakon je stupio na pravnu snagu dana 14.05.2010.godine. Imajući u vidu da je okrivljeni izvršio krivično djelo dana 14.10.2008.godine u vrijeme izvršenja krivično djelo zloupotreba položaja u privrednom poslovadnju nije postojalo kako je to Optužnim predlogom Kt.br. 159/12 od 15.05.2012.godine naznačeno.

Tako imajući u vidu odredbu čl. 133. St. 3.KZ kojim je propisano, - ako je poslije izvršenja krivičnog djela izmijenjen Zakon, jednom ili vise puta, primijeniće se Zakon koji je najblaži za učinioca. Pa je s toga ovaj sud prilikom ocjenjivanja da li se u radnji okrivljenog stiču svi elementi bića krivičnog djela koje mu se činjeničnim supstratom optužnog predloga stavlja na teret, cijenio prema Zakonu o izmjenama I dopunama krivičnog zakonika (Sl.list CG br. 40/08 od 27.06.2008.godine), koji je stupio na pravnu snagu dana 06.07.2008.godine.

S hodno tome Zakoniku ovaj sud je prvenstveno ocjenjivao da li se u radnjama okrivljenog (činjenju ili nečinjenju) ostvaruju bitni elementi (subjektivni I objektivni) krivičnog djela pod čiju normu bi se pravilnom primijenom Zakonika njegove radnje imale podvesti. U tom Zakoniku u čl.272. predvidjeno je, - krivično djelo nesavjestan u privrednom poslovanju, ali je činjenični supstrat označen kao krivično djelo zloupotreba položaja u privrednom poslovanju iz čl. 272. St. 1. KZ.

A sa ovom pravnom kvalifikacijom predvidjeno je u Zakoniku o izmjenama I dopunama Krivičnog Zakonika ( Sl.list CG br. 25/10 od 05.05.2010.godine), koji je stupio na pravnu snagu dana 14.05.2010.godine.

U tom pravcu je ovaj sud vodeći računa da li bi se mogao primijeniti ovaj Zakonik, utvrdjivao u skladu sa odredbom čl. 133. St. 3. KZ, da je poslije izvršenog krivičnog djela (a u konkretnom slučaju to je dana 14.10.2008.godine), izmijenjen Zakon jednom ili vise puta, te da je neka od tih izmjena blaža (najblaža) za učinioca.

U konkretnom slučaju ovaj sud nalazi imajući u vidu da je za kriv.djelo zloupotreba položaja u privrednom poslovanju iz čl. 272. St.1. KZ, predvidjena kazna zatvora od 3.mjeseca do 5.godina, znači da ovaj Zakon nije blaži za okrivljenog od Zakona vremena izvršenja djela I da na okrivljenog ne treba primijeniti kasnije donijeti Zakon I djelo kvalifikovati po odredbi čl. 272. St. 1. KZ (Sl.list CG br. 25/10 od 05.05.2010.godine), već Zakon vremena izvršenja djela kako je to predvidjeno čl. 133. St. 2. KZ.

Imajući u vidu da je krivično djelo zloupotreba položaja u privrednom poslovanju iz čl. 272. St. 1. KZ, inkriminisano (kao krivično djelo) Zakonom o izmjenama I dopunama Krivičnog Zakonika (Sl.list CG br. 25/10), te u vezi sa tim izvršenje krivičnog djela 14.10.2008.godine, koje se optužbom stavlja na teret okrivljenom K. G.u, a pravno kvalifikuje od strane ODT u B.Polju kao krivično djelo zloupotreba položaja u privrednom poslovadnju iz čl. 272. St. 1. KZ, nesumnjivo proizilazi da u vrijeme izvršenja djela (krivično djelo iz čl. 272. St. 1. KZ), nije bilo propisano kao krivično djelo. A retroaktivna primjena Krivičnog Zakonika je zabranjena (tj.isključuje se retroaktivno dejstvo Krivičnog Zakona), osim ako je u pitanju Zakon koji je blaži za učinioca, što u konkretnom nije slučaj.

Dakle, ODT u Bijelom Polju nije moglo na djelo okrivljenom koje je eventualno preduzeo dana 14.10.2008.godine primijeniti Zakonik iz 2010.godine, već saglasno čl. 133. KZ, bio dužan primijeniti Zakon koji je važio u vrijeme izvršenja djela. S toga je na radnje okrivljenog trebalo primijeniti Krivični Zakonik (Sl.list br.70/03, 13/04, 47/06 i 40/08) u kom Zakoniku ne postoji krivično djelo zloupotreba položaja u privrednom poslovanju. To je sa iznijetih razloga sud okrivljenog K. G. oslobodio od optužbe za krivično djelo zloupotreba položaja u privrednom poslovanju iz čl. 272. st. 1. KZ, jer to krivično djelo nije bilo propisano Zakonom niti za njega propisana krivična sankcija prije nego što je okrivljeni preduzeo opisanu djelatnost, pa je saglasno čl. 373. tač. 1. ZKP-a, odlučeno kao u izreci presude.

Troškovi krivičnog postupka padaju na teret budžetskih sredstava, shodno čl. 230. ZKP-a.

Oštećena (VFI 'A.I.'' DOO Bijelo Polje) - Privredno društvo Mikrokreditna finansijska institucija ‘’M. C.’’ DOO Podgorica, radi ostvarivanja imovinsko – pravnog zahtjeva upućuje se na parnicu, shodno čl. 239. ZKP-a.

OSNOVNI SUD U BIJELOM POLJU

Dana: 25.06.2013.godine
Zapisničar, S u d i j a,
Ljiljana Popović Rahmo Banda