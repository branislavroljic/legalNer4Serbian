K.br. 566/22
U IME CRNE GORE
OSNOVNI SUD U PODGORICI, po sudiji Đuković Goranu, uz učešće namještenika suda Radević Sanje kao zapisničara, u krivičnom predmetu protiv okrivljenog L. Dj., iz P., koga brani advokat K. B., zbog krivičnog djela teško djela protiv bezbjednosti javnog saobraćaja iz čl. 348 st. 1 u vezi čl.339 st.1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 22.11.2022. godine, donio je

P R E S U D U
Okrivljeni:

L. Đ., sa JMB xxxxxxxxxxxxx, od oca G. i majke B., rodjene V., rodjen xx.xx.xxxx. godine u P., sa prebivalištem u P., B. bb, državljanin Crne Gore, po zanimanju zdravstveni tehničar u HMP u Podgorici, neoženjen, nema djecu, pismen, sa završenom srednjom medicinskom školom, loše imovnog stanja, neosuđivan
KRIV JE
Zato što je:

Dana 08. marta 2022. godine, oko 14,30 časova, u Podgorici, na raskrsnici ulice Kralja Nikole i Bulevara Crnogorskih serdara, ne pridržavajući se saobraćajnih propisa iz člana 107 stav 1 i člana 143 stav 2 u vezi stava 1 tačka 1 Zakona o bezbjednosti saobraćaja na putevima, ugrozio saobraćaj i doveo u opasnost život i tijelo ljudi, na način što je, upravljajući teretnim motornim vozilom - vozilom Hitne medicinske pomoći marke ''Citroen'' registarskih oznaka PG xx xxx koje vozilo ima prvenstvo prolaza kada daje posebne zvučne i svjetlosne znake, iz pravca Bulevara Crnogorskih serdara u pravcu Bulevara Srđana Aleksića, prošao svjetlosni saobraćajni znak, crveno svijetlo - zabrana prolaza i ušao u raskrsnicu, kojom prilikom je došlo do sudara sa vozilom marke ''Volkswagen Golf'' registarskih oznaka PG xx xxx, kojim je upravljala oštećena S. P. ulicom Kralja Nikole iz pravca ulice Vojislavljevića, usljed čega je oštećena zadobila tešku tjlesnu povredu u vidu otrgnuća - preloma dijela lijeve ključne kosti, pri čemu je okrivljeni bio svjestan da takvom nepropisnom vožnjom može ugroziti saobraćaj i dovesti u opasnost život i tijelo ljudi, pa je na to pristao, dok je u odnosu na težu posljedicu, tešku tjelesnu povredu kod oštećene S. P. postupao iz nehata, odnosno bio je svestan da takve posljedice mogu nastupiti, ali je olako držao da do toga neće doći,
-čime je izvršio krivično djelo teško djelo protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore.

Pa sud okrivljenom primjenom citiranih zakonskih propisa te čl. 2, čl.3, čl. 4 st.2, čl.5, čl. 13 st.1, čl.14, čl. 15, čl.36, čl.42 st.1, 45 i 46 čl.52 st.2, čl.53 i čl.54, Krivičnog zakonika Crne Gore, te čl. 301 i čl.374 st.1 tačka 1, 2 i 4 Zakonika o krivičnom postupku,
I z r i č e:

USLOVNU OSUDU

Kojom mu prethodno utvrdjuje kaznu zatvora u trajanju od 6 (šest) mjeseci i istovremeno odredjuje da se utvrdjena kazna neće izvršiti ukoliko okrivljeni u roku od 2 (dvije) godine po pravosnažnosti presude ne izvrši novo krivično djelo.

Oštećena S. P. radi ostvarivanja imovinskopravnog zahtjeva upućuje se na parnični postupak.

Obavezuje se okrivljeni da ovom sudu na ime troškova krivičnog postupka uplati novčani iznos od od 143,50 eura, te na ime sudskog paušala iznos od 30,00 eura, u roku od 15 dana od dana pravosnažnosti presude.

O b r a z l o ž e nj e
Optužnicom Osnovnog državnog tužilaštva u Podgorici Kt. br. 885/22 od 29.07.2022. godine okrivljenom L. Dj., stavljeno je na teret izvršenje krivičnog djela teško djelo protiv bezbjednosti javnog saobraćaja iz čl.348 st.1 u vezi čl. 339 st. 1 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, državni tužilac podnio je sudu dokaze koje je prikupio u prethodnom postupku.

Iz sadržine prikupljenih dokaza na koje okrivljeni i njegov branilac nijesu imali primjedbi, sud je zaključio da je državni tužilac podnio dovoljno dokaza o krivici okrivljenog L. Dj. i da je okrivljeni u vrijeme i na način opisan u izreci ove presude, izvršio krivično djelo teško djelo protiv bezbjednosti javnog saobraćaja iz čl.348 st.1 u vezi čl. 339 st. 1 Krivičnog zakonika Crne Gore, a nakon što je okrivljeni u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice zaključenog između stranaka, sud je cijenio sve okolnosti iz člana 42 Krivičnog zakonika Crne Gore, pa je u odsustvu otežavajućih okolnosti kao olakšavajuće okolnosti cijenio raniju neosuđivanost okrivljenog koju je utvrdio iz izvoda iz KE za okrivljenog broj 1366/2022, koju okolnost je cijeni kao naročito olakšavajuću, u smislu čl. 45.st.1 tač.3 KZCG, pa je okrivljenom ublažio kaznu po mjeri, poštujući granice ublažavanja kazne propisane čl. 46.st 1 tač.4 KZCG, pa je Sud postupajući shodno čl. 53 i čl. 54 Krivičnog zakonika Crne Gore, okrivljenom izrekao uslovnu osudu kao u izreci presude, nalazeći da se ima ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Odluka o imovinskopravnom zahtjevu zasnovana je na odredbi čl. 239 st. 2 ZKP-a.

Odluka o troškova postupka zasnovana je na odredbi čl. 226 st. 1 do 4, čl.229 st. 1 i 3 i čl.374 st.1 tačka 7 ZKP-a.

Sa izloženog, na osnovu čl. 374 ZKP-a odlučeno je kao u izreci presude.

OSNOVNI SUD U PODGORICI

Dana, 22.11.2022. godine
SUDIJA
Goran Đuković, s.r.

PRAVNA POUKA:

Protiv ove presude žalba nije dozvoljena.

ZTO: Sanja Radević