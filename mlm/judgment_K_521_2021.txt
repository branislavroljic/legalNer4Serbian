K. br. 521/21
U IME CRNE GORE
Osnovni sud u Podgorici, sudija pojedinac Rade Ćetković, uz učešće zapisničarke Edine Kraja, u krivičnom postupku protiv okrivljenog V. Lj., zbog krivičnog djela lažno prijavljivanje iz čl. 388 st. 4 Krivičnog zakonika Crne Gore, nakon javnog glavnog pretresa održanog 30.07.2021. godine, u prisustvu državne tužiteljke M. K. i okrivljenog, istog dana izrekao je i objavio
P R E S U D U
Okrivljeni: V. Lj., JMB ..., od oca N. i majke A., rođene I., rođen .. .. ..... godine u P., sa prebivalištem u D., opština T., državljanin Crne Gore, razumije crnogorski jezik, njegov jezik je crnogorski i albanski, razveden, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 06. maja 2021. godine u P., svjestan svoga djela, čije je izvršenje htio i znajući da je isto zabranjeno, prijavio da je učinjeno krivično djelo za koje se goni po službenoj dužnosti, iako je znao da to djelo nije učinjeno, na način što je u Upravi policije CB Podgorica na zapisnik o obavještenju prikupljenom od građanina broj UPT ... podnio krivičnu prijavu protiv nepoznatog izvršioca krivičnog djela teška krađa iz člana 240 stav 2 Krivičnog zakonika Crne Gore, u kojoj je predstavio da je NN lice, iskoristivši otključanost ulaznih vrata kuće u kojoj je nastanjen, ušlo u kuću i iz dnevne sobe oduzelo i prisvojilo torbicu sa dokumentima i novcem u iznosu od 23.000,00 eura, koja se nalazila pored kreveta na kojem je spavao, iako je znao da ovo krivično djelo nije učinjeno, da bi potom dana 07.05.2021. godine, na zapisnik Uprave policije CB Podgorica, o obavještenju prikupljenom od građanina Ku. br. 519/21, naveo da je događaj lažno prijavio, te da je novac potrošio u kladionici,
- čime je izvršio krivično djelo lažno prijavljivanje iz čl. 388 st. 4 u vezi sa st. 3 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom V. Lj. je optužnim predlogom Osnovnog državnog tužilaštva u Podgorici Kt. br. 826/21 od 15.07.2021. godine stavljeno na teret krivično djelo lažno prijavljivanje iz čl. 388 st. 4 Krivičnog zakonika Crne Gore. Državna tužiteljka je na glavnom pretresu izmijenila činjenični opis optužnog akta na način kako je to predstavljeno u izreci presude, a u završnoj riječi je predložila da sud okrivljenog oglasi krivim i osudi po zakonu.

Okrivljeni V. Lj. je u izviđaju iskoristio pravo da ne iznosi odbranu, dok je na glavnom pretresu priznao da je učinio krivično djelo i priznao krivicu, u bitnom navodeći da je od tetke dobio plac koji mu je ona kupila i imao je namjeru da na tom placu gradi kuću. Imao je 23.000,00 eura, a dio tog novca su mu poklonili tetka i ujaci. Htio je da taj novac na neki način udvostruči, pa se kockao igrajući kladionicu. Na taj način je izgubio novac i onda nije znao kako da to opravda pred tetkom i ujacima, pa je 06.05.2021. godine došao u CB Podgorica i inspektoru ispričao da mu je nepoznati učinilac ušao u kuću i iz dnevne sobe oduzeo torbicu sa dokumentima i novcem u iznosu od 23.000,00 eura koja se nalazila pored kreveta na kojem je spavao, iako je znao da se to nije desilo. Sjutradan, nakon što je malo razmislio i nakon što je postao svjestan šta je učinio, otišao je ponovo u CB Podgorica i ispričao istinu, odnosno sapštio da je lažno prijavio da je izvršeno krivično djelo koje nije učinjeno. U završnoj riječi je izrazio iskreno kajanje.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE 1189/2021 od 30.07.2021. godine na ime okrivljenog, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da okrivljeni dana 06. maja 2021. godine u Podgorici, prijavio da je učinjeno krivično djelo za koje se goni po službenoj dužnosti, iako je znao da to djelo nije učinjeno, na način što je u Upravi policije CB Podgorica na zapisniku o obavještenju prikupljenom od građanina broj UPT 293/21 podnio krivičnu prijavu protiv nepoznatog izvršioca krivičnog djela teška krađa iz člana 240 stav 2 Krivičnog zakonika Crne Gore, u kojoj je predstavio da je NN lice, iskoristivši otključanost ulaznih vrata kuće u kojoj je nastanjen, ušlo u kuću i iz dnevne sobe oduzelo i prisvojilo torbicu sa dokumentima i novcem u iznosu od 23.000,00 eura, koja se nalazila pored kreveta na kojem je spavao, iako je znao da ovo krivično djelo nije učinjeno, da bi potom dana 07.05.2021. godine, na zapisniku Uprave policije CB Podgorica, o obavještenju prikupljenom od građanina Ku. br. 519/21, naveo da je događaj lažno prijavio, te da je novac potrošio u kladionici.

Cijeneći subjektivni odnos okrivljenog prema izvršenom djelu, sud je našao da je isti postupao sa umišljajem. Ovo iz razloga što je okrivljeni nesumnjivo bio svjestan da saopštavajući policijskim službenicima da mu je neko iz kuće ukrao torbicu u kojoj se nalazila suma od 23.000,00 eura lažno prijavljuje krivično djelo teška krađa za koje se goni po službenoj dužnosti, što je očigledno i htio, iako je znao da to djelo nije učinjeno, a što se potvrđuje i samim postupkom okrivljenog koji je dan nakon datog obavještenja od 06.05.2021. godine, a koje obavještenje ima karakter krivične prijave, došao u CB Podgorica kako bi policijskim službenicima saopštio da je predmetni događaj lažno prijavio. Ovim su u radnjama okrivljenog, pored objektivnih ostvareni i subjektivni elementi bića krivičnog djela lažno prijavljivanje iz čl. 388 st. 4 u vezi sa st. 3 Krivičnog zakonika Crne Gore.

Prilikom odlučivanja o krivičnoj sankciji, sud je u smislu odredbe čl. 42 st. 1 Krivičnog zakonika Crne Gore, cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da se radi o licu lošeg imovnog stanja, te raniji život okrivljenog i s tim u vezi njegovu neosuđivanost, koja je utvrđena iz izvoda iz registra kaznenih evidencija Ministarstva pravde, ljudskih i manjinskih prava KE 1189/2021 od 30.07.2021. godine, dok otežavajućih okolnosti nije bilo. Imajući u vidu navedene olakšavajuće okolnosti, sud je okrivljenom shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od tri mjeseca i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela, jer njegova životna dob i raniji život ukazuju da se ne radi o kriminogeno strukturisanoj ličnosti koju je neophodno strože sankcionisati. Time će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime paušalnih troškova krivičnog postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 30.07.2021. godine
ZAPISNIČARKA S U D I J A
Edina Kraja,s.r. Rade Ćetković, s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja