K. br. 75/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog G. B., zbog krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore, nakon javnog glavnog pretresa održanog 12.10.2022. godine, u prisustvu zastupnika optužbe L. D. savjetnika u Osnovnom državnom tužilaštvu u Podogrici i okrivljenog, istog dana izrekao je i objavio,
P R E S U D U
Okrivljeni: G. B., JMB ..., sa nadimkom G., od oca V. i majke D., rođene B., rođenog .. godine u P., sa prebivalištem u P. - Ul. V.P. I br. 50, državljanin C. G., razumije crnogorski jezik, njegov jezik je srpskohrvatski, službenik Uprave policije, oženjen, otac dvoje djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što se:

Dana 25. oktobra 2021. godine, u 14.08 časova, u Ulici II crnogorskog bataljona, u P., kao učesnik u saobraćaju na putevima, nije pridražavao saobraćajnog propisa i time je tako ugrozio saobraćaj da je doveo u opasnost život i tijelo ljdui, pa je usljed toga kod drugog nastupila laka tjelesna povreda, iako je bio svjestan da svojom radnjom može učiniti djelo i njegove zabranjenosti, ali je olako držao da do toga neće doći, jer je upravljao putničkim vozilom "V. P.", registarske oznake PG .., i nije, u skladu sa čl. 76 Zakona o bezbjednosti saobraćaja na putevima, držao potrebno odstojanje od vozila koje se kreće ispred njega tako da vozilo može blagovremeno da zaustavi, ako vozilo ispred njega se zaustavi, pa je prednjim srednjim dijelom svog udario u zadnju desnu stranu putničkog vozila "F. P.", registarske oznake PG .., koje je bilo zaustavljeno zbog crvenog svjetla na semaforu, a kojim je upravljala oštećena M. R., dok se na mjestu suvozača nalazila oštećena M. A., usljed čega je oštećena R. zadobila istegnuće vrata, ogrebotinu (crtastu oguljotinu) kože u lijevom dijelu vrata i nagnječenje lijevog ramena, a oštećena A. istegnuće vrata, otok desnog koljena i nagnječenje lijevog koljena,
- čime je izvršio krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Oštećene M. R. i M. A. se upućuju da imovinskopravni zahtjev mogu ostvarivati u parničnom postupku.

Obavezuje se okrivljeni da plati na ime troškova krivičnog postupka iznos od 228,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom G. B. je optužnim predlogom Osnovnog državnog tužilaštva u Podgorici Kt. br. 1857/21 od 03.02.2022. godine stavljeno na teret krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu, predloživši sudu da okrivljenog oglasi krivim i da ga osudi po zakonu.

Okrivljeni G. B. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, u bitnom navodeći da je dana 25.10.2021. godine upravljao vozilom marke "Passat" registarske oznake PG .., te da se kretao Ulicom II crnogorskog bataljona iz pravca Ulice N. T. u pravcu Ulice V. Đ. i da je dolaskom na kritično mjesto, ne primjećujući da se auto marke "F. P." ispred njega zaustavlja, ostvario kontakt prednjim dijelom svog vozila sa zadnjim dijelom vozila ispred njega. Na njegovom vozilu su nastala oštećenja u prednjem središnjem dijelu, a na vozilu ispred oštećenja su nastala u zadnjem srednjem dijelu. U vozilu sa kojim je ostvario kontakt su bile dvije žene, od kojih je jednu sa lica mjesta odvelo vozilo Hitne medicinske pomoći. U završnoj riječi je naveo da se kaje zbog posljedica predmetne saobraćajne nezgode.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE 202/22 od 08.02.2022. godine na ime okrivljenog, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da se okrivljeni dana 25. oktobra 2021. godine, u 14.08 časova, u Ulici II crnogorskog bataljona, u P., kao učesnik u saobraćaju na putevima, nije pridražavao saobraćajnog propisa i time je tako ugrozio saobraćaj da je doveo u opasnost život i tijelo ljdui, pa je usljed toga kod drugog nastupila laka tjelesna povreda, jer je upravljao putničkim vozilom "V. P.", registarske oznake PG .., i nije, u skladu sa čl. 76 Zakona o bezbjednosti saobraćaja na putevima, držao potrebno odstojanje od vozila koje se kreće ispred njega tako da vozilo može blagovremeno da zaustavi, ako vozilo ispred njega se zaustavi, pa je prednjim srednjim dijelom svog udario u zadnju desnu stranu putničkog vozila "F. P.", registarske oznake PG .., koje je bilo zaustavljeno zbog crvenog svjetla na semaforu, a kojim je upravljala oštećena M. R., dok se na mjestu suvozača nalazila oštećena M. A., usljed čega je oštećena R. zadobila istegnuće vrata, ogrebotinu (crtastu oguljotinu) kože u lijevom dijelu vrata i nagnječenje lijevog ramena, a oštećena A. istegnuće vrata, otok desnog koljena i nagnječenje lijevog koljena.

Članom 76 Zakona o bezbjednosti saobraćaja na putevima je propisano da vozač mora da drži potrebno odstojanje od vozila koje se kreće ispred njega, tako da može blagovremeno da uspori ili da se zaustavi, ako vozilo ispred njega uspori ili se zaustavi. Time što nije držao potrebno odstojanje od vozila koje se kretalo ispred njega, okrivljeni je prekršio citirani saobraćajni propis i time prouzrokovao predmetnu saobraćajnu nezgodu.

Cijeneći subjektivni odnos okrivljenog prema izvršenom djelu, sud nalazi da je okrivljeni bio svjestan da svojom radnjom, odnosno nepropisnom vožnjom u kojoj nije držao potrebno odstojanje od vozila koje se kretalo ispred njega, može ugroziti saobraćaj i na taj način dovesti u opasnost život i tjelo ljudi, ali je olako držao da do toga neće doći. Time je postupao sa nehatom, pa je u radnjama okrivljenog pored objektivnih ostvaren i subjektivni element bića krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno da je lošeg imovnog stanja, da je otac dvoje djece, kao i njegovo držanje poslije učinjenog krivičnog djela izraženo kroz jasno i potpuno priznanje izvršenja krivičnog djela i ispoljeno kajanje, te njegov raniji život, odnosno činjenicu da nije osuđivan, što je utvrđeno iz izvoda iz registra kaznenih evidencija Ministarstva pravde, ljudskih i manjinskih prava KE 202/22 od 08.02.2022. godine, dok otežavajućih okolnosti nije bilo. Imajući u vidu navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore, izrekao uslovnu osudu kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, te da će se i upozorenjem uz prijetnju kaznom zatvora u trajanju od trideset dana i vremenom provjeravanja od jedne godine u dovoljnoj mjeri uticati na okrivljenog da više ne vrši krivična djela. Ovo iz razloga što se i iz njegovog ranijeg života može zaključiti da nije riječ o osobi koja je sklona vršenju krivičnih djela. Na ovaj način će se po ocijeni suda uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati ukupni iznos od 228,00 €, od čega na ime troškova medicinskog vještačenja iznos od 115,50 €, na ime troškova saobraćajnog vještačenja 82,50 €, te na ime paušalnih troškova iznos od 30,00 € koji je određen prema trajanju i složenosti postupka i imovnom stanju okrivljenog.

Sud je oštećene M. R. i M. A.uputio da imovinskpravni zahtjev mogu u cjelini ostvarivati u parničnom postupku, shodno čl. 239 st. 2 Zakonika o krivičnom postupku, jer činjenice utvrđene u krivičnom postupku ne pružaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 12.10.2022. godine
ZAPISNIČARKA S U D I J A
Edina Kraja, s.r Rade Ćetković, s.r
PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja