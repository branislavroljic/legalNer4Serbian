OSNOVNIO SUD U ROŽAJAMA
K.br. 64/18
U IME CRNE GORE
Osnovni sud u Rožajama, i to Presjednik suda Camić Zahit, kao sudija pojedinac, sa zapisničarkom Burdžović Adisom, u krivičnom predmetu protiv okrivljenog V. B., iz sela S., opština K., R. K., sa boravištem u R., naselje B. b. bb, zbog krivičnog djela protivpravno zauzimanje zemljišta iz čl. 254 st. 1 Krivičnog zakonika Crne Gore, po optužnom predlogu Osnovnog državnog tužilaštva - Rožaje Kt.br. ... od 16.07.2018. godine, nakon održanog glavnog i javnog pretresa u prisustvu Državnog tužioca Kalač Aldina, iz Rožaja, i okrivljenog, a u odsustvu predstavnika oštećene Opštine Rožaje, dana 06.08.2018.godine, donio je i javno objavio,
P R E S U D U
Okrivljeni:

V. B., JMB ..., od oca B. i majke M., rođ. Bejta rođen .... godine, u selu S., opština K., R. K., državljanin R. K., sa boravištem u naselju B. B. bb, opština R., razumije crnogorski jezik, a maternji mu je albanski, pismen, završio pet razreda osnovne škole, nezapošljen, oženjen, otac šestoro mal. djece, siromašnog imovnog stanja, osuđen presudom ovog suda K.br. ... od .... godine zbog krivičnog djela iz čl. 324 st. 1 Krivičnog zakonika Crne Gore na kaznu zatvora u trajanju od 45 (četrdesetpet) dana uslovno za jednu godinu i na novčanu kaznu u iznosu od 200,00€.

KRIV JE
Što je:

Dana 22.05.2018. godine, mjestu zv. I. n., Opština R., u uračunljivom stanju, svjestan svog djela čije je izvršenje htjio, iako je znao da je isto zabranjeno, protivpravno zauzeo tuđe - državno zemljište i to dio katastarske parcele br: ... u površini od 57m², po načinu korišćenja šuma, upisane u listu nepokretnosti br: ... KO R. na ime DS Opština R., na način što je na dijelu pomenute parcele započeo izgradnju drvenog objekta dimenzija 8mx7,40m, koji se mjeri i graniči sa svih strana sa tom parcelom i na taj način manifestovao volju protivpravnog zauzimanja zemljišta,
- čime je izvršio krivično djelo protivpravno zauzimanje zemljišta iz čl. 254 st. 1 Krivičnog zakonika Crne Gore.

Pa ga sud na osnovu pomenutog zakonskog propisa, te primjenom čl. 3, 4, 13, 15, 36, 36a, 39 i 42 Krivičnog zakonika Crne Gore i čl. 226, 229 st. 4., čl. 239 st. 2. i 374 Zakonika o krivičnom postupku
O S U Đ U J E
NA KAZNU ZATVORA u trajanju od 30 (trideset) dana i istovremeno određuje da će se ova kazna izvršiti tako što će je osuđeni izdržavati u prostorijama u kojima stanuje.

Troškova krivičnog postupka u iznosu od 126,50 eura se oslobađa usled slabog imovnog stanja.

Opština Rožaje se radi ostvarivanja imovinskopravnog zahtjeva upućuje na parnicu.

O b r a z l o ž e nj e
Osnovno državno tužilaštvo u Rožajama je podnijelo optužni predlog Kt.br. ... od .... godine protiv okrivljenog V. B., iz sela S., opština K., R. K., sa boravištem u R., naselje B. b. bb, da je izvršio krivično djelo protivpravno zauzimanje zemljišta iz čl. 254 st. 1 Krivičnog zakonika Crne Gore.

Na glavnom pretresu Državni tužilac je naveo da je priznanjem okrivljenog i drugim dokazima izvedenim u postupku utvrđeno da je okrivljeni izvršio krivično djelo na način, mjesto i vrijeme kako mu je to optužbom stavljeno na teret, pa je predložio da ga sud oglasi krivim i osudi ga na kaznu zatvora u trajanju od 30 dana i istovremeno odredi da se ista izdržava u prostorijama za stanovanje, a imajući u vidu okolnosti pod kojima je djelo izvršio i činjenicu da je osuđivan presudom ovog suda K.br. ... od .... godine.

Na glavni pretres nije pristupio predstavnik oštećene Opštine R., iako je uredno pozvan, pa je sud glavni pretres održao u njegovom odsustvu.

Okrivljeni V. B.na glavnom pretresu je priznao izvršenje krivičnog djela i krivicu.

Na zapisniku Ktr.br..... od ... godine, pred ODT-om u R., okrivljeni je naveo da je sa svojom desetočlanom porodicom živio u jednoj sobi koju je iznajmio, ali kako su uslovi za stanovanje u istoj postali neizdrživi, zbog čega mu je i vlasnik J. Š., saopštio da mu je više ne može izdavati, te je morao da preduzme neke radnje kako bi obezbijedio smještaj za porodicu. Naveo je da dana .... godine pošao do tkz. I. n. i posjekao bespravno četri stabla smrče, da je panjeve iskoristio kao osnovu za objekat, a preko istih stavio grede i na takvoj osnovi nastavio gradnju drvenog objekta. Dodao je da nije imao odobrenje ni za sječu, ni za gradnju objekta. Istakao je da je bio prinuđen da preduzme navedene radnje jer njegova porodica i on nemaju nikakav smještaj, da njegova dva sina imaju epilepsiju, a da mu supruga ima srčane probleme. Kako je morao da napusti sobu u kojoj je stanovao sa svojom porodicom dana ... godine, preselili su se u taj objekat iako nije završen jer nema postavljen krov.

Na glavnom pretresu je u svemu ostalo pri datom priznanju i dodao je i da mu je materijalna situacija vrlo teška, nema nikakvih primanja, a djeca su mu bolesna.

Na glavnom pretresu sud je izveo sledeće dokaze: saslušao svjedoka - lugara K. R., pročitao zapisnik o izvršenom pregledu čuvara šuma PJ Rožaje br: ... od .... godine, zapisnik o izvršenom uviđaju ODT-a iz Rožaja Kt.br. ... od .... godine, nalaz i mišljenje vještaka geometra B. F. od .... godine sa skicom lica mjesta, izvod iz kaznene evidencije Ministarstva pravde na ime okrivljenog i presudu ovog suda K.br. ... od ... godine.

Sud je cijeneći priznanje okrivljenog i izvedene dokaze, kako pojedinačno, tako i u vezi sa ostalim izvedenim dokazima, utvrdio da je okrivljeni izvršio krivično djelo koje mu je stavljeno na teret, pa ga je oglasio krivim i krivično odgovornim.

Priznanje okrivljenog, sud je prihvatio kao tačno, jasno i potpuno jer je potvrđeno drugim dokazima izvedenim tokom postupka.

Iz svega navedenog proizilazi da je okrivljeni dana .... godine u mjestu zv. Izbegličko naselje protivpravno zauzeo tuđe zemljište na način što započeo izgradnju drvenog objekta u mjerama i površini kao u izreci presude, ponašajući se prema istom kao da je njegovo vlasništvo. Preduzimajući radnju, okrivljeni je ostvario sve bitne elemente bića krivičnog djela protivpravno zauzimanje zemljišta iz čl. 254 st. 1 Krivičnog zakonika Crne Gore.

Cijeneći psihički odnos okrivljenog prema učinjenom djelu, sud je utvrdio da je postupao sa direktnim umišljajem jer je bio svjestan da zauzima tuđe zemljište i da to zemljište ima posebnu namjenu i to je htio, iako je znao da je isto zabranjeno.

Samim tim sud je našao da je okrivljeni za izvršeno djelo krivičnopravno odgovoran, te ga je za isto oglasio krivim, pošto je našao da nema elemenata koji bi isključivali njegovu krivičnopravnu odgovornost i osudio ga na kaznu zatvora u trajanju od 30(trideset) dana i istovremeno odredio da će je izdržavati u prostorijama u kojima stanuje.

Prilikom odmjeravanja kazne okrivljenom za izvršeno krivično djelo u granicama koje su Zakonom propisane za predmetno djelo, imajući u vidu svrhu kažnjavanja i uzimajući u obzir sve okolnosti koje utiču da kazna bude manja ili veća (olakšavajuće i otežavajuće okolnosti) iz čl. 42 Kz CG, te je sud od olakšavajući okolnosti na strani okrivljenog cijenio pobude iz kojih je djelo učinjeno, okolnosti pod kojima je djelo učinjeno i njegove porodične prilike, imovno stanje, njegovu osuđivanost, sud nije uzeo kao otežavajuću okolnost obzirom da se radi o osudi za krivično djelo koje je izvršeno istog dana kao i predmetno krivično djelo. Imajući u vidu utvrđene okolnosti, sud je okrivljenog osudio na kaznu zatvora u trajanju od 30 (trideset) dana i istovremeno odredio da će je izdržavati u prostorijama u kojima okrivljeni stanuje ubijeđen da će se ovom kaznom ostvariti svrha kažnjavanja iz čl. 32 Kz CG u vezi sa čl. 4 st. 2 istog Zakonika.

Na osnovu čl. 229 st. 4 Zakonika o krivičnom postupku, sud je okrivljenog oslobodio plaćanja troškova postupka - paušala u cjelini jer bi plaćanjem istih doveo u pitanje izdržavanje sebe i lica koja je dužna da izdržava.

Radi ostvarivanja imovinskopravnog zahtjeva, sud je oštećenu Opštinu R., uputio na parnični postupak shodno čl. 239 st. 2 u vezi st. 1 ZKP-a, iz razloga što oštećena nije postavila imovinskopravni zahtjev, te sud o istom nije odlučio.

OSNOVNI SUD U ROŽAJAMA

dana 06.08.2018.godine.

ZapisničarPREDSJEDNIK SUDA
Burdžović Adisa s.r. Camić Zahit s.r.

PRAVNA POUKA:

Protiv ove presude može se izjaviti žalba
u roku od osam dana od dana prijema prepisa iste
Višem sudu u Bijelom Polju, preko ovog suda.