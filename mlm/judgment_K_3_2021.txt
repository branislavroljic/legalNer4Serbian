K.br.3/21
U IME CRNE GORE
OSNOVNI SUD U DANILOVGRADU, kao krivični, sudija Sonja Keković, uz učešće Ane Ivanović, kao zapisničara, u krivičnom predmetu protiv okrivljenog M. R.a, koga brani branilac V.M., advokat iz P. zbog krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.1452/20 od 15.01.2021. godine, koji je na ročištu povodom odlučivanja o sporazumu o priznanju krivice zastupala tužilac Osnovnog državnog tužilaštva u Podgorici, Slađana Španjević Volkov, nakon pravosnažnosti rješenja o usvajanju sporazuma o priznanju krivice, dana 28.04.2021. godine, donio je

P R E S U D U
Okrivljeni M. R.O, JMBG...., od oca R.i majke O., rođene S., rođen.... godine u D., sa prebivalištem u D., na adresi Š. b.b., državljanin Crne Gore, razumije crnogorski jezik, njegov jezik je crnogorski, pismen, završio osnovnu školu, po zanimanju poljoprivrednik, oženjen, otac četvoro djece, lošeg imovnog stanja, neosuđivan.

Kriv je

Što je:

Dana 29. septembra 2020. godine, u svojoj porodičnoj kući u mjestu Šobajići, opština Danilovgrad, svjestan svog djela čije je izvršenje htio, znajući da je njegovo djelo zabranjeno, protivno odredbama čl.4 st.3 tač.2 i 9 i čl.5 st.2 Zakona o oružju (“Sl.list CG“, br.10/2015), neovlašćeno nabavio i držao oružje B kategorije i to poluautomatsku pušku marke “Crvena zastava” model 59/66, kalibra 7,62x39 mm, na kojoj je fabrički broj mehanički uništen, pištolj marke “Zastava”, model 70, kalibra 7,65 mm, fabričkog broja 61246 sa šaržerom u kojem se nalazilo 7 komada municije kalibra 7,65 mm, te pištolj marke “GSM Mauser” model SLP 1, kalibra 7,65 mm, fabričkog broja 21095 i 1 komadom municije kalibra 7,65 mm koja se nalazila u cijevi pištolja, koje oružje i municiju je nabavio i držao bez izdatog oružnog lista od strane nadležnog državnog organa, a koje su policijski službenici pronašli prilikom pretresa njegove kuće,
- čime je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Pa sud okrivljenom M. R.u, primjenom citiranih zakonskih propisa, te čl. 4, 5, 13, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 1 (jedne) godine i 6 (šest) mjeseci i istovremeno određuje da se ista neće izvršiti ako okrivljeni za vrijeme od 3 (tri) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka - sudskog paušala uplati novčani iznos od 30,00 €, u roku od 15 dana po pravosnažnosti presude.

Na osnovu čl.75 st.1 KZ CG, od okrivljenog M. R.a trajno se oduzima poluautomatska puška marke “Crvena zastava” model 59/66, kalibra 7,62x39 mm, na kojoj je fabrički broj mehanički uništen, pištolj marke “Zastava”, model 70, kalibra 7,65 mm, fabričkog broja 61246 sa šaržerom u kojem se nalazilo 7 komada municije kalibra 7,65 mm, te pištolj marke “GSM Mauser” model SLP 1, kalibra 7,65 mm, fabričkog broja 21095 i 1 komad municije kalibra 7,65 mm.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.1452/20 od 15.01.2021. godine, okrivljenom M. R.u je stavljeno na teret izvršenje krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Dana 31.03.2021. godine, uz dopis Osnovnog državnog tužilaštva u Podgorici Kt.br.1452/20 od 29.03.2021. godine, Osnovnom sudu u Danilovgradu dostavljeni su zapisnik o pregovaranju Kt.br.1452/20 od 29.03.2021. godine, zapisnik o saslušanju okrivljenog M. R.a Kt.br.1452/20 od 29.03.2021. godine i sporazum o priznanju krivice Kt.br.1452/20 od 29.03.2021. godine, zaključen između državnog tužioca Osnovnog državnog tužilaštva u Podgorici Ivane Vuksanović i okrivljenog M. R.a, u prisustvu branioca okrivljenog, advokata M.V., a radi odlučivanja o sporazumu o priznanju krivice.

Na ročištu za razmatranje sporazuma o priznanju krivice, održanom dana 07.04.2021. godine, sud je pročitao dokaze predložene optužnim predlogom: zapisnik o pretresanju stana i drugih prostorija Uprave policije OB Danilovgrad od 29.09.2020. godine; potvrdu o privremeno oduzetim predmetima Uprave policije OB Danilovgrad od 29.09.2020. godine; na saglasan predlog stranaka izvještaj o balističkom vještačenju Forenzičkog centra u Danilovgradu, Grupa za balistiku br.3131/20 od 08.12.2020. godine; na saglasan predlog stranaka izvještaj o trasološkom vještačenju Forenzičkog centra u Danilovgradu br.3132/20 od 17.12.2020. godine; izvod iz kaznene evidencije Ministarstva pravde, ljudskih i manjinskih prava Crne Gore KE br.20/21 od 04.02.2021. godine, na ime okrivljenog M. R.a; zapisnik o pregovaranju Kt.br.1452/20 od 29.03.2021. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici Ivane Vuksanović i okrivljenog M. R.a, u prisustvu branioca okrivljenog, advokata V.M.a; zapisnik o saslušanju okrivljenog M. R.a Kt.br.1452/20 od 29.03.2021. godine, sačinjen pred ODT-om u Podgorici i sporazum o priznanju krivice Kt.br.1452/20 od 29.03.2021. godine, zaključen između državnog tužioca Osnovnog državnog tužilaštva u Podgorici Ivane Vuksanović i okrivljenog M. R.a, u prisustvu branioca okrivljenog, advokata M.V..

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog M. R.a i da je okrivljeni u vrijeme i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, porodične prilike - oženjen, otac četvoro djece, loše imovno stanje, kao i da ranije nije osuđivan, dok otežavajućih okolnosti na strani okrivljenog nije bilo. Imajući u vidu navedene olakšavajuće okolnosti na strani okrivljenog, te odsustvo otežavajućih okolnosti, sud nalazi da će se u konkretnom slučaju izrečenom uslovnom osudom, kojom je okrivljenom M. R.u utvrđena kazna zatvora u trajanju od 1 (jedne) godine i 6 (šest) mjeseci, sa rokom provjeravanja u trajanju od 3 (tri) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka - sudskog paušala uplati novčani iznos od 30,00 eura, koji je određen shodno složenosti i trajanju postupka, uz ocjenu imovinskih prilika okrivljenog. Prednje troškove okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Mjera bezbjednosti oduzimanje predmeta - poluautomatske puške marke “Crvena zastava” model 59/66, kalibra 7,62x39 mm, na kojoj je fabrički broj mehanički uništen, pištolja marke “Zastava”, model 70, kalibra 7,65 mm, fabričkog broja 61246 sa šaržerom u kojem se nalazilo 7 komada municije kalibra 7,65 mm, pištolja marke “GSM Mauser” model SLP 1, kalibra 7,65 mm, fabričkog broja 21095 i 1 komada municije kalibra 7,65 mm, izrečena je na osnovu čl.75 st.1 Krivičnog zakonika Crne Gore, jer se radilo o predmetima upotrijebljenim za izvršenje krivičnog djela, koji su svojina okrivljenog M. R.a.

Na osnovu izloženog, a u smislu odredbe čl.303 st.1 i čl.374 Zakonika o krivičnom postupku, odlučeno je kao u izreci presude.

ZAPISNIČAR SUDIJA
Ana Ivanović, s.r. Sonja Keković, s.r.

PRAVNA POUKA: Protiv ove presude nije dozvoljena žalba.

DOSTAVITI:

- ODT-u u Podgorici
- Okrivljenom M. R.u
- Braniocu okrivljenog, advokatu V.M.u