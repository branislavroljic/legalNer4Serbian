U IME CRNE GORE
K.br. 164/20
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog M.N., koga brani V.A., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužilaštva u Podgorici Kt.br. 197/20 od 04.11.2020. godine, koju je na ročištu povodom odlučivanja o sporazumu o priznanju krivice zastupala Begović Tatjana, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 12.03.2021. godine, donio je
P R E S U D U
Optuženi:

M.N., zv. "Dž." i "N.", JMB ..., od oca V.G. i majke B.M., rođen .... godine u K...., sa prebivalištem u L...G..., Z...u... ... - Opština K..., završio srednju trgovinsku školu, kuvar, nezaposlen, neoženjen, bez djece, državljanin Crne Gore, srednjeg imovnog stanja, neosuđivan, bio zadržan od 16.09.2020. godine u 01,00 čas do 18.09.2020. godine do 12,10 časova
KRIV JE
Zato što je:

Dana 15.09.2020. godine u Budvi, neovlašćeno radi prodaje držao opojnu drogu marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl.list CG br. 41/2018 od 26.06.2018. godine), iako je bio svjestan da postupa neovlašćeno i protivpravno da je to i htio, na način što je navedenog dana u platnenoj torbici držao 48,616 grama opojne droge marihuane, koju torbicu sa opojnom drogom je prilikom kontrole od strane službenika policije, vozila marke "VW Polo", reg. oznaka PG ..., kojim je upravljao I.K., a u kojem vozilu se okrivljeni nalazio kao saputnik, bacio kroz prozor, koju opojnu drogu su ovlašćeni policijski službenici pronašli i oduzeli, a koja je bila namijenjena daljoj neovlašćenoj prodaji
- čime je izvršio krivično djelo - neovlašćena proizvodnja, držanje i stavljanje u promet opojnih droga iz člana 300. stav 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36, 39, 42, 45, 46. i 51. Krivičnog zakonika Crne Gore, te odredbi čl. 226., 229., 303. i 374. Zakonika o krivičnom postupku
O S U Đ U J E
Na kaznu zatovra u trajanju od 8 (osam) mjeseci, u koju kaznu mu se uračunava vrijeme zadržavanja od 16.09.2020. godine od 01,00 časova do 18.09.2020. godine do 12,10 časova.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime paušala Višem državnom tužilaštvu u Podgorici, uplati iznos od 30,00 eura, na račun Vrhovnog državnog tužilaštva broj 832-1187-31 i iznos od 30,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u količini od 48,616 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 197/20 od 04.11.2020. godine, optuženom M.N., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 05.03.2021. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 12.03.2021. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije - CB Budva 20/3-3 br. 02-215/20-9872 od 15.09.2020. godine, potvrdu Uprave policije - CB Budva 20-3 br. 02-215-20-9870 od 16.09.2020. godine o privremeno oduzetim predmetima na ime M.N., izvještaj o hemijskom vještačenju Forenzičkog centra u Danilovgradu br. 2607/20 od 14.10.2020. godine i izvršio uvid u fotodokumentaciju koja je sastavni dio izvještaja, zapisnik o pregovararanju Kt.(sp)br. 14/21 od 05.03.2021. godine, zapisnik o priznanju krivice Kt.(sp)br. 14/21 od 05.03.2021. godine, sporazum o priznanju krivice Kt.(sp)br. 14/21 od 05.03.2021.godine i izvod iz kaznene evidencije Ministarstva pravde broj 05/2-041-11150/20-2 od 23.09.2020. godine na ime M.N..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog, sud je najprije u smislu čl. 42. Krivičnog zakonika Crne Gore, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti) u okviru zakonom propisanog minimuma i maksimuma za predmetno krivično djelo, pa je od olakšavajućih okolnosti na strani optuženog cijenio njegovu mladost (2000. godište), neosuđivanost a što je sud utvrdio iz izvoda iz kaznene evidencije za optuženog, te priznanje izvršenja krivičnog djela, prihvatanje krivice i iskreno kajanje za učinjeno krivično djelo, što je dovelo do efikasnosti okončanja postupka, dok otežavajućih okolnosti nije bilo, pa po ocjeni suda napred navedene olaksavajuće okolnosti u svojoj ukupnosti predstavlaju naročito olakšavajuće okolonsti koje opravdavaju ublažavanje kazne optuženom ispod zakonom propisanog minimuma za predmetno krivično djelo, shodno čl. 45. i 46. Krivičnog zakonika Crne Gore, pa je stoga kazna zatvora u trajanju od 8 (osam) mjeseci, srazmjerna stepenu krivice optuženog i težini počinjenog krivičnog djela, te da će se istim postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno čl. 51. Krivičnog zakonika Crne Gore sud je optuženom u izrečenu kaznu zatvora uračunao i vrijeme zadržavanja od 16.09.2020. godine od 01,00 čas do 18.09.2020. godine do 12,10 časova.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to opojne droge marihuane u količini od 48,616 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, iznos od po 30,00 eura, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 12.03.2021.godine
Zapisničar S u d i j a
Novčić Slobodanka,s.r Tabaš Predrag,s.r
PRAVNA POUKA
Protiv ove presude nije dozvoljena žalba
Tačnost otpravka ovjerava namještenik suda
Novčić Slobodanka