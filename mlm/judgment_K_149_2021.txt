U IME CRNE GORE
K.br. 149/21
VIŠI SUD U PODGORICI, kao prvostepeni krivični, sudija Milena Matović, uz učešće samostalne referentkinje suda Slobodanke Novčić kao zapisničara, u predmetu protiv optuženog I.D., koga brani D.Đ., advokat iz Podgorice, a po zamjeničkom punomoćju advokatica M.Đ. iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužilaštva u Podgorici Kt.br. 162/21 od 28.10.2022. godine, koju je na ročištu povodom odlučivanja o sporazumu o priznanju krivice zastupala Danka Ivanović Đerić, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice dana 17.11.2022. godine, istog dana donio je
P R E S U D U
Optuženi:

I.D., JMB..., od oca R. i majke A., rođene P., rođen .... godine u P..., sa prebivalištem u P... – ulici K...N... br. ..., neoženjen, bez djece, završio srednju školu, sezonski radnik, srednjeg imovnog stanja, državljanin Crne Gore, neosuđivan.

KRIV JE
Zato što je:

Dana 10.08.2021. godine, oko 17,30 časova u Podgorici, na parkingu u ulici K...N..., neovlašćeno radi prodaje držao opojnu drogu marihuanu – supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl.list CG br. 41/2018 od 26.06.2018. godine i br. 57/18 od 30.07.2018. godine), iako je bio svjestan da postupa neovlašćeno i protivpravno, pa je to i htio, na način što je označenog dana u vozilu marke “T...R... ...”, registarskih oznaka PG ...., na suvozačevom mjestu, držao PVC pakovanje sa sadržajem opojne droge marihuane, neto mase 180,48 grama, koju je predao službenicima Uprave policije CB Podgorica, prilikom kontrole vozila, a koja opojna droga je bila namijenjena daljoj neovlašećnoj prodaji
- čime je izvršio krivično djelo - neovlašćena proizvodnja, držanje i stavljanje u promet opojnih droga iz člana 300. stav 1. Krivičnog zakonika Crne Gore
Pa ga sud primjenom citiranih zakonskih odredbi, te odredbi čl. 32., 33., 36,36.a, 39.,42., 45.,46 i čl. 51. Krivičnog zakonika Crne Gore, te odredbi čl. 226., 229., 303. i 374. Zakonika o krivičnom postupku
O S U Đ U J E
Na kaznu zatvora u trajanju od 6 (šest) mjeseci, u koju kaznu mu se uračunava vrijeme lišenja slobode od 10.08.2021. godine od 20,40 časova do 11.08.2021. godine do 10,40 časova, koja kazna će se izvršiti, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija, kao glavnu kaznu, i novčanu kaznu, kao sporednu kaznu u iznosu od 9.000 (devet hiljada) eura, koju je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice i to na račun budžeta Crne Gore broj 832-7113-04, a ukoliko optuženi novčanu kaznu ne plati u roku, sud će novčanu kaznu zamijeniti kaznom zatvora, tako što će za svakih započetih 25,00 (dvadesetpet) eura novčane kazne odrediti jedan dan kazne zatovra, s tim da kazna zatovra ne može biti duža od 6 (šest) mjeseci.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, plati na ime paušala Višem državnom tužilaštvu u Podgorici, iznos od 50,00 eura, na račun Vrhovnog državnog tužilaštva broj 832-1187-31 i iznos od 50,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana neto mase 180,48 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice kao predmet upotrebljen za izvršenje krivičnog djela.

O b r a z l o ž e nj e
Optužnicom Višeg državnog tužilaštva u Podgorici Kt.br. 162/21 od 28.10.2021. godine, optuženom I.D., stavljeno je na teret da je izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 10.11.2022. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 17.11.2022. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije CB Podgorica, Stanica kriminalističke policije za borbu protiv droge Ku.br. 813/2021 od 10.08.2021. godine, dvije potvrde o privremeno oduzetim predmetima Uprave policije CB Podgorica, Stanica kriminalističke policije za borbu protiv droge Ku.br. 813/2021 od 10.08.2021. godine na ime optuženog I.D., zapisnik o pretresanju računara, mobilnih telefona i drugih elekronskih uređaja Uprave policije CB Podgorica, Stanica kriminalističke policije za borbu protiv droge Ku.br. 813/2021 od 29.09.2021. godine, službenu zabilješku Uprave polciije CB Podgorica Ku.br. 813/21 od 11.10.2021. godine, pročitao izvješaj Forenzičkog centra Danilovgrad o hemijskom vještačenju br. 2145/21 od 30.08.2021. godine sa fotoelaboratom koji je sastavni dio izvještaja, zapisnik o pregovaranju Kt (sp)br. 127/22 od 10.11.2022.godine, zapisnik o priznanju krivice Kt.(sp)br.127/22 od 10.11.2022. godine, sporazum o priznanju krivice Kt.(sp)br. 127/22 od 10.11.2022. godine i izvod iz kaznene evidencije Ministarstva pravde, ljudskih i manjinskih prava broj 07-0702-648/22 od 20.01.2022. godine, na ime optuženog I.D..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog, sud je najprije u smislu čl. 42. Krivičnog zakonika Crne Gore, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti) u okviru zakonom propisanog minimuma i maksimuma za predmetno krivično djelo, pa je od olakšavajućih okolnosti na strani optuženog cijenio priznanje izvršenja krivičnog djela, prihvatanje krivice i iskreno kajanje za učinjeno krivično djelo, a posebno činjenicu da je optuženi priznao izvršenje krivičnog djela, što je dovelo do efikasnosti okončanja postupka cijenio kao naročito olakšavajuće i istom u smislu čl. 45. i 46. Krivičnog zakonika Crne Gore, ublažio kaznu ispod zakonom propisanog minimuma za predmetno krivično djelo, nalazeći da je kazna zatvora u trajanju od 6 (šest) mjeseci, koja kazna će se izvršiti u prostorijama u kojima stanuje, kao glavna kazna i novčana kazna u iznosu od 9.000 (devet hiljada) eura, kao sporedna kazna, srazmjerna stepenu krivice optuženog i težini počinjenog krivičnog djela, te će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja opojne droge marihuane neto mase 180,48 grama, koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, iznos od po 50,00 eura, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice, dok će o ostalim troškovima postupka, odnosno o troškovima naknade branioca po službenoj dužnosti, sud odlučiti naknadno posebnim rješenjem po pribavljanju podataka o njiovoj visini.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 17.11.2022.godine
S u d i j a
Milena Matović,s.r
PRAVNA POUKA:

Protiv ove presude nije dozvoljena žalba.

Tačnost otpravka ovjerava samostalna referentkinja suda
Novčić Slobodanka