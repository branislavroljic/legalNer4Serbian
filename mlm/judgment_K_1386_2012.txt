HYPERLINK "http://sr.wikipedia.org/wiki/%DADBB%DBDBA%DB0:Coat_of_arms_of_Montenegro.svg" K. br. 1386/12
IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki, uz učešće Rajković Danijele, kao zapisničara, u krivičnom predmetu protiv okrivljenog B. M., zbog krivičnog djela građenje objekta bez građevinske dozvole iz čl. 326a Krivičnog zakonika, rješavajući po optužnom predlogu ODT-a Podgorica Kt. br. 581/12 od 07. 12. 2012. godine, nakon glavnog i javnog pretresa, održanog dana 24. 01. 2013. godine, u prisustvu zastupnika optužbe Nađe Popović i okrivljenog B. M., donio je i istog dana javno objavio

P R E S U D U
Okrivljeni
B. M., JMB xxxxxxxxxxxxxx, od oca L. i majke A., rođene Č., rođen 14. 03. 19xx. godine u Podgorici, sa prebivalištem u mjestu rođenja Zagorič bb, neoženjen, bez djece, pismen, završio srednju školu, lošeg imovnog stanja, neosuđivan.

Kriv je

Što je:

U februaru 2012. godine u naselju Kakaricka gora bb, u Podgorici, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je gradio objekat dimenzija cca 4 x 7 m, bez prethodno pribavljene građevinske dozvole, pri čemu je bio svjestan svog djela i htio njegovo izvršenje, znajući da je njegovo djelo zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu predhodno utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00€, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužioca u Podgorici Kt. br. 581/12 od 07. 12. 2012. godine, stavljeno je na teret okrivljenom B. M. izvršenje krivičnog djela građenje objekta bez građevinske dozvole iz čl. 326a Krivičnog zakonika, pa je zastupnik optužnog predloga Nađa Popović u završnoj riječi ostala pri optužnom predlogu u cjelosti, predlažući sudu da okrivljenog oglasi krivim i kazni po zakonu u granicama propisanim za ovo krivično djelo.

Okrivljeni B. M. je u svojoj odbrani priznao da je izvršio krivično djelo stavljeno mu na teret i priznao krivicu, te pojasnio da je na Kakarickoj gori, na državnom zemljištu, početkom februara mjeseca 2012. godine, započeo izgradnju objekta dimenzija 4x7 metara. Tom prilikom je ozidao prizemlje, izlio betonsku ploču, ozidao visoko potkrovlje, te stavio krov, na način što je prvo stavio drvene grede pa crijep. Na ovo se odlučio jer je dugi niz godina bio podstanar i više nije bio u mogućnosti da plaća kirije za stanovanje, a znao je da svi na Kakarickoj gori na isti način prave objekte. U toku radova na njegovo gradilište su dolazili građevinski inspektori i tražili dozvolu za gradnju, koju nije posjedovao, pa su sačinili zapisnik o utvrđenom stanju. Znao je da mu je za građenje objekta potrebna građevinska dozvola, ali se za istu nije obraćao iz razloga što je na tom područiju svaka kuća nelegalno sagrađena. Pojasnio je da bi tražio građevinsku dozvolu da je imao novca za istu, te da će sigurno legalizovati objekat čim to bude moguće. U završnoj riječi je istakao, da je svjestan da je pogriješio što je gradio bez građevinske dozvole i da mu je žao što je izvršio ovo krivično djelo.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, to sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni u februaru 2012. godine u naselju Kakaricka gora bb, u Podgorici, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je gradio objekat dimenzija cca 4 x 7 m, čime je ostvario sva bitna obilježja krivičnog djela građenje objekta bez građevinske dozvole iz čl. 326a Krivičnog zakonika.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za građenje objekta neophodno prethodno dobijanje građevinske dozvole, pa je preduzimajući građenje objekta, protivno zakonskim propisima, bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, loše imovno stanje, te dosadašnje neporočno vladanje i s tim u vezi raniju neosuđivanost, a što je sud utvrdio čitanjem izvoda iz kaznene evidencije na ime okrivljenog, dok sud otežavajuće okolnosti na strani okrivljenog nije našao, pa je cijeneći prednje olakšavajuće okolnosti, primjenom čl. 53 i 54 Krivičnog zakonika, okrivljenom utvrdio kaznu zatvora u trajanju od 6 (šest) mjeseci i istovremeno odredio da se ta kazna neće izvršiti ukoliko okrivljeni u roku provjeravanja od 1 (jedne) godine po pravosnažnosti presude ne izvrši novo krivično djelo, nalazeći da će se i sa prijetnjom izvršenja utvrđene kazne zatvora i vremenom provjeravanja okrivljenog u periodu od jedne godine, na okrivljenog u dovoljnoj mjeri uticati da u buduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € koji se odnosi na paušal kao dio troškova krivičnog postupka, a koji iznos je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 24. 01. 2013. godine

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković
ZAPISNIČAR, S U D I J A,
Danijela Rajković Željka Jovović
Dn-a: Po primjerak presude dostaviti:

- ODT Podgorica,
- okrivljenom,
- a/a.

Postupljeno dana ______________
Radnik suda __________________