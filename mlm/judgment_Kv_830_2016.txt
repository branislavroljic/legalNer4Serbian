Kv.br.830/2016
U IME CRNE GORE
VIŠI SUD U PODGORICI, po predsjedniku suda Borisu Saviću, kao predsjedniku vanraspravnog vijeća, uz učešće savjetnice Ane Dragović, u krivičnom predmetu protiv optuženog M. R. zbog produženog krivičnog djela neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore u vezi 49 Krivičnog zakonika Crne Gore, po optužnici Višeg državnog tužilaštva u Podgorici Kt.br.70/16 od 02.11.2016.godine, koju je na ročištu povodom odlučivanja o sporazumu o priznanju krivice zastupao državni tužilac Miloš Šoškić, nakon donošenja rješenja o usvajanju sporazuma o priznanju krivice dana 17.11.2016.godine, donio je
P R E S U D U
Optuženi M. R., .....

KRIV JE
Zato što je:

U avgustu i oktobru 2015.godine, u Nikšiću, svjestan svog djela čije je izvršenje htio, znajući da je njegovo djelo zabranjeno, neovlašćeno prodao i stavio u promet opojnu drogu kokain-supstancu koja je Pravilnikom o utvrđivanju spiska droga, psihotropnih supstaci i bilja koje se može koristiti za proizvodnju droga, na ( "Sl.list CG" broj 56/12 od 09.11.2012.godine) proglašena za opojnu drogu, na način što je dana 10.08.2015. godine prodao opojnu drogu i to 10 grama kokaina, okrivljenom B.K., te je dana 26.10.2015.godine stavio u promet opojnu drogu kokain, tako što je u blizini restorana "K." iz vozila marke "...", registarskih oznaka ...., A. I. - suvozaču u vozilu marke "A. R.registarskih oznaka ... predao jedan zamotuljak sa 5 grama kokaina,
- čime je izvršio produženo krivično djelo neovlašćena proizvodnja, držanje i stavljanje u promet opojnih droga iz člana 300 stav 1 Krivičnog zakonika Crne Gore u vezi člana 49 Krivičnog zakonika Crne Gore.

Pa ga sud primjenom citiranih zakonskih odredbi, te odredbi te čl. 4, 32, 36, 39, 42 st.1, 45, 46 st.1 tač.3, čl.51 Krivičnog zakonika, te čl. 226, 229 i 374 Zakonika o krivičnom postupku,
OSUĐUJE
Na kaznu zatvora ( kao glavnu kaznu) u trajanju od 1 (jedne) godine, u koju kaznu mu se ima uračunati vrijeme provedeno u pritvoru počev od 21.06.2016.godine od 09,30 časova, pa do pravosnažnosti presude donijete na osnovu sporazuma o priznanju krivice, odnosno do momenta kada optuženi po istoj stupi na izdržavanje izrečene kazne zatvora, i na novčanu kaznu (kao sporednu kaznu) u iznosu od 10.000,00 € (deset hiljada eura), koju je optuženi dužan platiti na račun budžeta Crne Gore broj 832 -7113-04 u roku od 2 (dva) mjeseca po pravosnažnosti presude donijete na osnovu sporazuma o priznanju krivice, a ako je ne plati u tom roku, sud će novčanu kaznu zamijeniti kaznom zatvora, tako što će za svakih započetih 25,00 € novčane kazne odrediti jedan dan kazne zatvora, s tim da kazna zatvora ne može biti duža od 1 (jedne) godine.

Na osnovu člana 226 i 229 ZKP sud obavezuje optuženog da na ime paušala iznos od 100,00 € uplati Višem državnom tužilaštvu u Podgorici i to na račun Vrhovnog državnog tužilaštva br.832-1187-31, u roku od 15 dana od dana pravosnažnosti presude.

Protiv ove presude može se izjaviti žalba Apelacionom sudu Crne Gore u roku od 15 dana od dana prijema pismenog otpravka presude, samo u slučaju ako presuda nije u skladu sa zaključenim sporazumom između stranaka.

O b r a z l o ž e nj e
Optužnicom Višeg državnog tužilaštva u Podgorici Kt.br.70/16 od 02.11.2016.godine, optuženom M. R. je stavljeno na teret izvršenje produženog krivičnog neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore u vezi čl. 49 Krivičnog zakonika Crne Gore.

Dana 02.11.2016.godine državni tužilac u Višem državnom tužilaštvu Miloš Šoškić dostavio je ovom sudu zajedno sa predmetnom optužnicom i sporazum o priznanju krivice Kt.br.70/16 od 19.09.2016. godine, zapisnik o saslušanju okrivljenog Kt.br.70/16 od 19.09.2016. godine i zapisnik o pregovaranju Kt.br.70/16 od 19.09.2016. godine.

Na ročištu za razmatranje sporazuma, održanom dana 16.11.2016.godine, sud je pročitao dokaze koji se odnose isključivo na optuženog M.R., a koji su predloženi optužnicom, i to: presudu Osnovnog suda u Herceg Novom Posl.br.K.br.5/16; Službenu zabilješku I. J. i D.P. -službenika Ministarstva unutrašnjih poslova Uprave policije – Grupe za suzbijanje droge Nikšić od 26.10.2015.godine; Službenu zabilješku V. Š., R. M., M. B., D. L. i M. M., službenika Ministarstva unutrašnjih poslova Uprave policije – Grupe za suzbijanje droge Nikšić broj 240/15-1/120 od 26.10.2015.godine; Zapisnik o pretresanju lica A. I., Ministarstva unutrašnjih poslova Uprave policije – Grupe za suzbijanje droge Nikšić broj 240/15-1/120 od 26.10.2015.godine; Potvrdu o privremeno oduzetim predmetima od lica A. I., Ministarstva unutrašnjih poslova Uprave policije – Grupe za suzbijanje droge Nikšić broj 47/4240/15-1/120 od 26.10.2015.godine; Konačni izvještaj Ministarstva unutrašnjih poslova – Uprave policije Odsjeka za borbu protiv droge i krijumčarenja, sačinjen povodom mjera tajnog nadzora po naredbi sudije za istragu Višeg suda u Podgorici MTN broj 7/15, čiji su sastavni dio bitne transkriptovane komunikacije smještene u jednoj braon koverti sa ispisanom oznakom „FIKS“ – konačni izvještaj od 03.06.2015.godine do 03.02.2016.godine i u tri bijele koverte sa natpisom „FIKS“ – konačni izvještaj od 03.06.2015.godine do 03.02.2016.godine u kojoj se nalaze tri DVD- ija sa transkriptima, sa natpisom „FIKS“ – konačni izvještaj za izdvojena lica u periodu od 03.06.2015.godine do 03.01.2016.godine u kojoj se nalaze devet DVD-ija i sa natpisom „FIKS“ – konačni izvještaj za izdvojena lica u periodu od 03.06.2015.godine do 03.01.2016.godine u kojoj se nalaze dva DVD-ija sa transkriptima; sporazum o priznanju krivice Kt.br.70/16 od 19.09.2016. godine, zapisnik o saslušanju okrivljenog Kt.br.70/16 od 19.09.2016. godine i zapisnik o pregovaranju od Kt.br.70/16 od 19.09.2016. godine.

Iz sadržine izvedenih dokaza na koje optuženi i njegov branilac nijesu imali nikakvih primjedbi, sud je zaključio da je državni tužilac pružio dovoljno dokaza o krivici optuženog M.R., te da je optuženi izvršio produženo krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore u vezi čl.49 Krivičnog zakonika Crne Gore, na način, vrijeme i mjesto kako je to bliže opisano u izreci presude, a nakon što je u svemu prihvatio sporazum o priznanju krivice.

Prilikom odlučivanja o izboru vrste krivične sankcije i njene visine, a shodno čl.42 stav 1 KZ-a, koja je utvrđena za optuženog u skladu sa sporazumom o priznanju krivice zaključenog između stranaka, sud je našao da je predlog stranaka u vezi sa izrečenom krivičnom sankcijom- kaznom zatvora u trajanju od 1 (jedne) godine i novčanom kaznom u iznosu od 10.000,00 € (deset hiljada eura) prihvatljiv i u skladu sa interesima pravičnosti a sankcija odgovara svrsi izricanja krivičnih sankcija. Naime, odmjeravajući izrečenu kaznu zatvora, sud je istu ublažio shodno članu 45 i 46 KZ-a, našavši prethodno da olakšavajuće okolnosti koje je utvrdio na strani optuženog, da je isti lice mlađe životne dobi, koje je izrazilo kajanje zbog izvršenog krivičnog djela i u potpunosti priznalo isto, predstavljaju naročito olakšavajuće okolnosti. Sud je takođe, prilikom odmjeravanja kazne, imao u vidu da se radi o specijalnom povratniku, ali je takođe, imao u vidu i sudsku praksu za istovrsna krivična djela, pa je tako našao da je konkretna krivična sankcija i to kako kazna zatvora tako i novčana kazna adekvatna težini učinjenog krivičnog djela i prednje iznijetim okolnostima na strani optuženog, pa sud nalazi da će se ovako izrečenom krivičnom sankcijom, ostvariti svrha kažnjavanja iz čl.32 KZ-a, odnosno da optuženi ubuduće neće vršiti krivična djela.

Shodno čl.51 Krivičnog zakonika Crne Gore,optuženom M. R. u izrečenu kaznu zatvora u trajanju od 1 (jedne) godine, ima se uračunati vrijeme provedeno u pritvoru počev od 21.06.2016.godine od 09,30 časova, pa do pravosnažnosti presude donijete na osnovu sporazuma o priznanju krivice, odnosno do momenta kada optuženi po istoj stupi na izdržavanje izrečene kazne zatvora.

Kako je optuženi oglašen krivim, sud ga je shodno čl.226 i 229 ZKP-a obavezao da na ime paušala iznos od 100,00 € uplati Višem državnom tužilaštvu u Podgorici i to na račun Vrhovnog državnog tužilaštva br.832-1187-31, u roku od 15 dana od dana pravosnažnosti presude.

Sa izloženog, a shodno odredbi čl.303 stav 1 Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 17.11.2016.godine
ZAPISNIČAR PREDSJEDNIK VIJEĆA- SUDA
Ana Dragović s,r Boris Savić s,r
Tačnost otpravka tvrdi i ovjerava
___________________________