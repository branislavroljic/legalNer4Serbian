K. br. 187/22
U IME CRNE GORE
Osnovni sud u Podgorici, sudija Ivana Becić, uz učešće zapisničarke Anđele Mitrović, u krivičnom postupku protiv optuženog A. G., zbog krivičnog djela krijumčarenje iz čl. 265 st. 2 u vezi čl. 23 st. 2 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 12.09.2022. godine donio je
P R E S U D U
Optuženi:

A. G., JMB xxxxxxxxxxxxx, od oca M. i majke T., rođene V., rođen xx.xx.xxxx. godine u Podgorici, sa prebivalištem u T. - selo B., ulica x broj x, državljanin Crne Gore, razumije crnogorski jezik, po zanimanju profesor razredne nastave, neoženjen, bez djece, završio visoku školu, srednjeg imovnog stanja, neosuđivan, protiv kojeg se ne vodi postupak za drugo krivično djelo
Kriv je

Što je:

Dana 16.02.2022. godine, oko 23,00 časa, u selu B., teritorija Opštine Tuzi, svjestan svog djela čije je izvršenje htio, ostvarujući zajedničku odluku sa dva NN lica, drugom radnjom bitno doprinio da se sa teritorije Republike Albanije prenese preko carinske linije izbjegavajući mjere carinskog nadzora roba - duvan, čiji je promet shodno članu 15 stav 2 Zakona o duvanu dozvoljen isključivo privrednim društvima i preduzetnicima uz odobrenje za promet na malo duvanskim proizvodima izdatim od strane nadležnog organa uprave, na način, što se po prethodnom dogovoru, susreo sa ovim NN licima koja su sa teritorije Republike Albanije donijela 21 crnu kesu u kojima se nalazilo ukupno 656 pakovanja rezanog duvana od po 0,5 kg, ukupne mase 328 kg i vrijednosti 19.680,00 eura, a zatim su sva trojica navedene kese sa pakovanjima duvana unijeli u pomoćni objekat - garažu koja se nalazi u dvorištu porodične kuće okrivljenog i navedene kese sakrili u plastičnu burad unutar garaže, koje kese sa duvanom je okrivljeni trebao da preveze u Tuzi i preda NN licu po imenu R., ali je u tome spriječen od strane službenika Uprave policije CB Podgorica koji su pretresom izvršenim dana 19.02.2022. godine pronašli i oduzeli navedeni duvan i tako okrivljenog zatekli u vršenju krivičnog djela,
- čime je, kao saizvršilac, izvršio krivično djelo krijumčarenje iz člana 265 stav 2 u vezi člana 23 stav 2 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 32, čl.39, čl. 42, čl. 52, čl. 53 i čl. 54 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 1 (jedne) godine i istovremeno određuje da se ona neće izvršiti, ako optuženi u roku od 2 (dvije) godine po pravosnažnosti presude ne učini novo krivično djelo i
O S U Đ U J E
Na novčanu kaznu u iznosu od 1.200,00 € (hiljadu i dvije stotine eura), koju je optuženi dužan platiti u roku od 3 (tri) mjeseca po pravosnažnosti presude, a ako izrečenu novčanu kaznu ne plati u određenom roku, sud će novčanu kaznu zamijeniti kaznom zatvora, tako što će za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

Obavezuje se optuženi da plati na ime troškova krivičnog postupka plati iznos od 60,50 eura, kao i 30,00 eura na ime paušala, sve u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Optuženom A. G. je optužnicom Osnovnog državnog tužilaštva u Podgorici Kt. br. 262/22 od 28.02.2022. godine stavljeno na teret izvršenje krivičnog djela krijumčarenje iz čl. 265 st. 2 u vezi čl. 23 st. 2 Krivičnog zakonika Crne Gore.

Nakon podizanja optužnice, državna tužiteljka, optuženi i njegov branilac su zaključili sporazum o priznanju krivice dana, koji je dana 06.09.2022. godine dostavljen sudu.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici optuženog, te da je optuženi A. G. u vrijeme, mjestu i na način opisan u izreci ove presude učinio krivično djelo krijumčarenje iz čl. 265 st. 2 u vezi čl. 23 st. 2 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa vrstama i visinama krivičnih sankcija prihvatljiv, jer su iste u skladu sa interesima pravičnosti i odgovaraju svrsi izricanja krivičnih sankcija. Sud je pritom imao u vidu olakšavajuće okolnosti koje su utvrđene na strani optuženog, a koje je cijenila državna tužiteljka prilikom pregovaranja o vrsti i visini krivične sankcije i to prije svega njegov raniji život, odnosno neosuđivanost, kao i njegovo držanje poslije učinjenog krivičnog djela i s tim u vezi njegovo priznanje i izraženo iskreno kajanje, kojim je znatno doprinio bržem i efikasnijem vođenju krivičnog postupka. U odsustvu otežavajućih okolnosti, navedene olakšavajuće okolnosti i po nalaženju ovog suda opravdavaju izricanje uslovne osude, cijeneći da prema optuženom nije nužno primjeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora, na optuženog u dovoljnoj mjeri uticati da ubuduće ne vrši krivična djela, čime će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore. Imajući u vidu da je za predmetno krivično djelo kumulativno propisana i novčana kazna, sud je cijenio da je i predložena novčana kazna u iznosu od 1.200,00 eura odmjerena u skladu sa interesima pravičnosti, te da odgovara svrsi izricanja krivičnih sankcija, obzirom da je adekvatna težini izvršenog krivičnog djela i ličnosti okrivljenog kao učinioca, te da će se istom u svemu ostvariti svrha kažnjavanja iz čl. 32 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore. Na taj način će se u potpunosti ostvariti ciljevi kako specijalne, tako i generalne prevencije.

Optuženi je obavezan da plati troškove krivičnog postupka u iznosu od 60,50 eura, a koji se odnose na ime troškova vještačenja po vještaku ekonomske finansijske struke D. R. i iznos od 30,00 eura na ime paušalnih troškova, koji je određen prema trajanju i složenosti postupka i imovnom stanju optuženog. Navedeni iznos je nužno platiti u roku od 15 dana po pravosnažnosti presude, pod prijetnjom izvršenja.

Shodno iznijetim razlozima, na osnovu čl. 303 st. 1 u vezi sa čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 12.09.2022. godine
ZAPISNIČARKA S U D I J A
Anđela Mitrović Ivana Becić
DN-a: Po primjerak presude dostaviti:

- ODT Podgorica,
- Optuženom,
- Braniocu optuženog,
- a/a.

Postupljeno dana 12.09.2022. godine
Namještenik suda,_________________
ZAPISNIČARKA S U D I J A
Anđela Mitrović,s.r. Ivana Becić,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: