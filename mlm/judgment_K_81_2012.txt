K.br.81/12
U IME CRNE GORE
OSNOVNI SUD U BIJELOM POLJU, sudija Raičević Violeta uz učešće namještenika suda Joksimović Ljiljane kao zapisničara u krivičnom predmetu po optužnom predlogu ODT-a u B. Polju, Kt. br.127/10 od 01.02.2012.godine, protiv okrivljenog H.R.a iz Bijelog Polja, zbog produženog krivičnog djela posebni slučajevi falsifikovanja isprave iz čl. 413. st.1.tač.2. u vezi čl.412 st.1. u vezi čl.49. Krivičnog zakonika Crne Gore, nakon održanog glavnog i javnog pretresa u prisustvu zamjenika ODT-a Smolović Slavenka i oštećenog B.S.a, a u odsustvu okrivljenog H.R.a, dana 20.06.2012. godine, donio je i javno objavio:

P R E S U D U
Okrivljeni H.R. jmbg...., od oca H. i majke Z., rodjene L., rodjen ..godine u Bijelom Polju, sa prebivalištem u mjestu L., opština Bijelo Polje, državljanin Crne Gore, po zanimanju obućar, oženjen, otac troje djece, pismen, sa završenom srednjom školom, srednjeg imovnog stanja, osudjivan.

Na osnovu čl.373.tač.2.Zakonika o krivičnom postupku Crne Gore,
OSLOBADJA SE OD OPTUŽBE
Da je:

1. Dana 16.09.2007.godine, u Bijelom Polju, obmanuo oštećenog B.S.a o sadržaju isprave koju potpisuje - ugovora o zajmu broj LD0726000047 zaključen dana 16.09.2007.godine, izmedju A.B.V. D. Bijelo Polje, kao zajmodavca i oštećenog B.S.a kao zajmoprimca koji se odnosio na podizanje kredita kod iste banke, govoreći mu da je to ugovor za podizanje mjesečne zarade koju je oštećeni ostvario u preduzeću D. "S.a" čiji je izvršni direktor okrivljeni, nakon čega je oštećeni u rubrici predvidjenoj za potpis zajmoprimca stavio svoj potpis na ispravu - ugovor smatrajući da potpisuje ugovor na osnovu kojeg bi podigao mjesečnu zaradu u preduzeću D. "S.a", koju ispravu - ugovor o zajmu okrivljeni zajedno sa zahtjevom za kredit sa podacima oštećenog, administrativnom zabranom i izjavom žiranta na svoje ime i administrativnom zabranom i izjavom žiranta na ime Z.N., ovjerenim pečatima A. "L.a", i ako ista nije bila radnik A. "L.a", predao A.B.Bijelo Polje, na osnovu koje je oštećeni dana 16.09.2007.godine, podigao kredit u iznosu od 4.000,00 € koji iznos je na traženje okrivljenog predao istom, da bi okrivljeni u ime M. "S.a" sačinio ugovor o zajmu broj 172 od 05.11.2007.godine, kojim je obavezao oštećenog da preuzme sve obaveze iz ugovora o zajmu broj LD0726000047.

2.Dana 16.09.2007.godine, u Bijelom Polju, obmanuo oštećenog B.S.a o sadržaju isprave koju potpisuje - ugovora o zajmu broj LD0726000063 zaključen dana 16.09.2007.godine, izmedju A.B.V. D. "Bijelo Polje" kao zajmodavca i oštećenog B.S.a kao zajmoprimca, koji se odnosio na podizanje kredita kod iste banke, govoreći mu da je to ugovor za podizanje mjesečne zarade koju je oštećeni ostvario u preduzeću D. "S.a" čiji je izvršni direktor okrivljeni, nakon čega je oštećeni u rubrici predvidjenoj za potpis zajmoprimca stavio svoj potpis na ispravu - ugovor, smatrajući da potpisuje ugovor na osnovu kojeg bi podigao mjesečnu zaradu u preduzeću D. "S.a", koju ispravu - ugovor o zajmu je okrivljeni zajedno sa zahtjevom za kredit sa podacima oštećenog, administrativnom zabranom i izjavom žiranta na ime P.Z.a i administrativnom zabranom i izjavom žiranta na ime C.Z., ovjerenim pečatima A. "L.a", predao A.B.u Bijelom Polju, na osnovu koje je oštećeni dana 16.09.2007.godine podigao kredit u iznosu od 2.000,00 € koji iznos je na traženje okrivljenog predao istom.

3. Dana, 16.09.2007.godine u Bijelom Polju, obmanuo oštećenog C.E.a o sadržaju isprave koju potpisuje ugovora o zajmu broj LD0726000062 zaključen dana 16.09.2007.godine izmedju A.B.V. D. Bijelo Polje kao zajmodavca i oštećenog C.E.a kao zajmoprimca koji se odnosio na podizanje kredita kod iste banke, govoreći mu da je to ugovor za podizanje mjesečne zarade koju je oštećeni ostvario u preduzeću D. "S.a" čiji je izvršni direktor okrivljeni nakon čega je oštećeni u rubrici predvidjenoj za potpis zajmoprimca stavio svoj potpis na ispravu - ugovor, smatrajući da potpisuje ugovor na osnovu kojeg bi podigao mjesečnu zaradu u preduzeću D. "S.a", koju ispravu - ugovor o zajmu je okrivljeni zajedno sa zahtjevom za kredit sa podacima oštećenog, administrativnom zabranom i izjavom žiranta na ime G.F.i izjavom žiranta na ime P.S.ovjerenim pečatima A."L.a", predao A.B.u Bijelom Polju na osnovu koje je oštećeni dana 16.09.2007.godine podigao kredit u iznosu od 2.000,00 € koji iznos je na traženje okrivljenog predao istom.

- čime bi izvršio produženo krivično djelo posebni slučajevi falsifikovanja isprave iz čl.413.st.1.tač.2. u vezi čl.412.st.1.u u vezi čl.49 Krivičnog zakonika Crne Gore.

- jer nije dokazano da je okrivljeni učinio djelo za koje je optužen.

Troškovi krivičnog postupka padaju na teret budžetskih sredstava suda.

Oštećeni B.S., B.S. i C.E. se radi ostvarivanja imovinsko pravnog zahtjeva upućuju na parnični postupak.

O b r a z l o ž e nj e
Optužnim predlogom ODT-a u B. Polja Kt. br. 127/10 od 01.02.2012.godine, okrivljenom H.R.u iz Bijelog Polja,stavljeno je na teret izvršenje krivičnog djela produženo krivično djelo posebni slučajevi falsifikovanja isprave iz čl.413.st.1.tač.2. u vezi čl.412.st.1.u u vezi čl.49 Krivičnog zakonika Crne Gore.

Glavni pretres je održan i zaključen u prisustvu zamjenika ODT-a i oštećenog B.S.a, a u odsustvu okrivljenog H.R.a kojem se poziv nije mogao uručiti zbog neprijavljivanja sudu promjene adrese ili boravišta, i ako je na to tokom istražnog postupka propisno upozoren, shodno čl.457.ZKP-a.

Zamjenik ODT-a u završnoj riječi je ostao pri podnijetom optužnom predlogu i predložio sudu da okrivljenog oglasi krivim i osudi na kaznu po zakonu.

Oštećeni B.S. u istražnom postupku se pridružio krivičnom gonjenju protiv okrivljenog dok se u završnoj riječ nije mogao opredijeliti da li se pridružuje krivičnom gonjenju protiv okrivljlenog, oštećeni B.S. i C.E. se nijesu pridružili krivičnom gonjenju protiv okrivljenog.

Okrivljeni H.R. u svojoj odbrani u istražnom postupku je istakao da je u periodu od novembra 2006.godine pa do 05.12.2007.godine obavljao funkciju izvršnog direktora u preduzeću D. "S.a" iz Bijelog Polja, te da nije prevario B.S.a niti zna ko je od oštećenih tražio da podignu kredit. Istakao je da nije upoznat da se neko od rukovodilaca "S.e" dogovarao sa oštećenima oko podizanja kredita niti zna ko je i kako obezbedjivao žirante. Što se tiče načina na koji zaposleni u "S.i" podižu plate istako je da se to vrši preko blagajne sa jedinim potpisom na platnoj listi tako da je svima jasno kako i šta potpisuju i ne može im se dostaviti na potpis neki obrazac koji nije u dodiru sa platnom listom.

Radi utvrdjivanja odlučnih činjenica i krivične odgovornosti okrivljenog sud je na glavnom pretresu u dokaznom postupku izveo sledeće dokaze: saslušao oštećene B.S.a i B.S.a u svojstvu svjedoka,saslušao svjedoka Z.N., pročitao iskaz oštećenog - svjedoka C.E.a, izvršio u uvid u ugovor o zajmu zaključen izmedju B.S.a i D. "Mg S.a" broj 172 od 05.11.2007.godine, ugovor o zajmu zaključen izmedju A.B.u B.Polju i B.S.a br.LD726000047 od 16.09.2007.godine, izvršio uvid u zahtjev za kredit A.B.od 10.09.2007.godine, izvršio uvid u administrtaivnu zabranu A.B.na ime okrivljenog H.R.a od 10.09.2007.godine, izvršio uvid u izjavu za žiranta A.B.br.45. od 10.09.2007.godine na ime okrivljenog H.R.a, izvršio uvid u izjavu za žiranta A.B.br.46 od od 10.09.2007.godine na ime Z.N., izvršio uvid u administrativnu zabranu za žiranta A.B.na ime Z.N. od 10.09.2007.godine, izvršio uvid ugovor o zajmu zaključen izmedju A.B. u B.Polju i C.E.a broj LD 0726000062 od 16.09.2007.godine, zahtjev za kredit A.B.od 10.09.2007.godine, izjavu za žiranta na ime G.F.od 12.09.2007.godine. i administrativnu z abranu za žiranta na ime G.F.te izjavu za žiranta broj 89 od 10.09.2007.godine, na ime P.S., izvršio uvid u ugovor o zajmu zaključen izmedju A.B.u B.polju i B.S.a broj LD0726000063 od 16.09.2007.godine, zahtjev za kredit A.B.od 10.09.2007.godine, administrativnu zabranu za žiranta A.B.broj 79 od 15.09.2007.godine na ime P.Z.a , izjavu za žiranta A.B.broj 79 od 14.09.2007.godine na ime P.Z.a, izjavu za žiranta od 15.09.2007.godine, i administrativnu zabranu za žiranta na ime C.Z. i izvršio uvid u izvod iz KE na ime okrivljenog.Drugih predloga za dopunu dokaznog postupka nije bilo.

Naime, iz iskaza oštećenog B.S.a, proizilazi da je u preduzeću "S.a" bio zaposlen u 2007.godini kada je izvršni direktor bio H.R.. U septembru mjesecu 2007.godine jedan od radnika preduzeća P.Z.o saopštio je njemu, B.S.u i C.E.u da je potrebno da dostave njihove lične karte radi završavanja dokumentacije oko osiguranja i zaposlenja. Tada im je takodje rečeno da izadju ispred zgrade što su i učinili a gdje ih je čekao H.R. koji im je rekao da podju sa njegovim vozilom do A.B.te da je to potrebno radi podizanja plata jer su navodno neki poslovni partneri iz Italije uplatili novac za plate radnika. U to su povjerovali pa su svi zajedno pošli u pomenutu banku, a sa njima je bio i P.Z.o. U banci su potpisali neke formulare koje nijesu ni pogledali a po riječima H.a to su bili obrasci za plate radnika. Nakon toga pošli su u CKB banku gdje je on lično podigao novac u iznosu od blizu 4.000,00 € a takodje su novac podigli B.S. i C.E.. Novac su odmah predali H.R.u koji im je objasnio zajedno sa P.Z.om da je to novac namijenjen za plate radnika u firmi. Medjutim, nakon dva mjeseca njemu je P.S.poslao ugovor kojim on podiže kredit kod banke i daje ga firmi na zajam. Tada mu je rečeno da je ustvari podigao kredit na svoje ime koji je predao R. a kojim su bile isplaćene plate radnicima. Smatra da je zajedno sa B.S.om i C.E.om doveden u zabludu zbog dokumentacije koju su potpisali a takodje smatra da su iskorišćeni jer su bili u zabludi misleći da potpisuju obrasce po pitanju radnog odnosa, osiguranja i sličnog a ne ugovore o podizanju kredita. Na sve ovo naveo ih je H.R. zajedno sa P.Z.om i P.S.. Na glavnom pretresu je pojasnio da je prije kritičnog perioda podizao kredite kod banaka za sebe i bila mu je poznata procedura na osnovu koje se može podići kredit kod banke jer je ranije potpisivao ugovor o podizanju kredita a isti je bio naslovljen kao ugovor o zajmu. U istoj banci A. je ranije podigao kredit pri čemu je izjavio da je pismen i da razumije sadržinu onoga što potpisuje. U konkretnom slučaju u firmu ga je pozvao P.Z.o i pitao da li kod sebe ima ličnu kartu na šta je on odgovorio da ima pa mu je rekao da izadje ispred firme jer ga čega izvršni direktor H.R., a sa njim su izašli B.S. i C.E.. Uz put u vozilu priča izimedju H.R.a i P.Z.a bila je u vezi sa tim da ih vode do banke da podignu plate koje navodno treba da uplati neki poslovni partner iz Italije, da firma kasni sa platama i da ljudi jedva čekaju da podignu novac. Kada su stigli u A.B.u jednoj od prostorija sjedjela je službenica banke ispred koje su bile poredjane neke fascikle koje je ona prevrnula i dala mu papire na potpis. U tom momentu on se obratio službenici banke riječima "nemoj da su ovo neki krediti, da nas oko toga boli glava i da imamo neki problem" na šta je ona odgovorila u smislu što se on prepao, pa je on zatim potpisao ugovor o zajmu. To isto uradili su C.E. i B.S.. H.R. i P.Z.o sa tim papirima su ih odveli u CKB banku gdje su podigli novac pri čemu je on uzeo na ruke 4.000,00 €. Sa novcem iz banke došli su u firmu, predali novac H.u i P.i a poslije toga isplaćene su im plate. H. je konkretnom prilikom samo rekao da idu da podignu novac za plate i da oni sa tim nemaju ništa. Istakao je da je tačno da je potpisao ugovor o zajmu izmedju njega i A.B.ali mu je rečeno da podiže platu a ne kredit. Njegova mjesečna plata iznosila je 105,00 € pa se stoga zapitao kakva je to plata od 4.000,00 € ali je opet pristao da potpiše ugovor i podigne taj novac jer nije znao o čemu se radi. Ništa od dokumentacije nije predavao banci jer se dokumentacija već nalazila u banci a on je samo potpisao ugovor o zajmu.

Iz iskaza B.S.a proizilazi da je u preduzeću "S.a" u B.Polju bio zaposlen od avgusta mjeseca 2007.godine pa do aprila mjeseca 2008.godine u kom periodu je izvršni direktor preduzeća bio H.R.. Negdje u septembru mjesecu 2007.godine saopštio mu je P.Z.o koji mu je predhodnog dana tražio ličnu kartu radi osiguranja, da izadje ispred zgrade gdje ga čeka H.R.. Takodje je ovo saopšteno njegovom bratu S. i C.E.u. Kada su njih trojica ispred zgrade izašli čekao ih je H.R. i svojim vozilom ih odveo do A.B.. H. je nešto razgovarao sa službenicima banke a zatim im je donio neke papire za koje je rekao da ih potpišu i da su isti u vezi osiguranja. On nije a ni ostali pregledao te papire već ih je samo potpisao. U tom trenutku nije znao da potpisuje dokumenta za kredit. Nakon toga pošli su do CKB banke u kojoj im je isplaćen novac i to njemu oko 2.000,00 €, S. oko 4.000,00 €, a za C.E.a ne zna u kom iznosu. Kada su izašli iz banke predali su novac H.R.u. Toga dana u firmi "S.a" od ostalih radnika je čuo da je H.R. na njihova imena podigao kredit. U novembru mjesecu 2007.godine, pozvao ga je P.S.i saopštio mu da potpiše neki ugovor koji je vezan za kredit koji je podigao i taj novac pozajmio "S.i" kada ga je pitao o kakvom se kreditu radi on mu je odgovorio da je podigao kredit u iznosu od 2.000,00 € i taj novac pozajmio "S.i" te da treba da potpiše ugovor da će vraćati kredit koji je podigao na njegovo ime. U saznanju je od A.B.da je ovaj kredit u potpunosti isplaćen a od iste banke je o tome dobio i potvrdu.Na glavnom pretresu je pojasnio da ga je konkretnom prilikom pitao P.Z.o ima li ličnu kartu na šta je on odgovorio da ima pa mu je rekao da podje sa njim u vezi plate. Zajedno sa P.Z.om bio je i H.R. koji im je u banci rekao "potpišite ovo u vezi plata" pa je on potpisao ugovor o zajmu izmedju njega i A.B.na iznos od 2.000,00 €. Medjutim, istakao je da je njegova mjesečna plata u preduzeću "S.a" iznosila od 150 do 180 €. Pitao se od kud toliki iznos a P.a i H. su rekli da su to krediti koje podižu kako bi isplatili plate radnicima te da oni neće povodom toga snositi nikakve posledice. U tom momentu bilo mu je jasno o čemu se radi.Istakao je da su se bunili ali su im P.a i H. rekli da je to njihova obaveza te da oni na sebe preuzimaju odgovornost i na kraju je on sve to potpisao a na to su pristali C.E. i B.S. jer im je novac prispio na račune koji su pojedinačno podigli u CKB banci. On je na svoje ime podigao 1.960,00 € predao novac P.i i H.u a poslije nekoliko dana njemu i ostalim radnicima isplaćene su mjesečne zarade. Dva mjeseca poslije toga H. i P.a su im dali neke ugovore iz kojih je proizilazilo da oni u vezi tih kredita preuzimaju novac i odgovornost da će oni taj novac u nastavku da vrate. Nadalje je istakao da nije čitao sadržinu ugovora o zajmu mada mu to nije bilo osporeno ali im niko ni sadržinu ugovora nije predočio. Potpisivanjem ugovora o zajmu mislio je da potpisuje neki obrazac za podizanje plate ali kada je vidio iznos od 2.000,00 € P.a i H. su im rekli o čemu se radi na šta su svi pristali na način kako je to predhodno izneseno. Ništa od dokumentacijije nije predavao banci jer se ista nalazila u banci a samo je potpisao ugovor o zajmu.

Iz iskaza oštećenog C.E.a proizilazi da je bio zaposlen u preduzeću "S.a" u spornom periodu kada je njemu i B.S.u i S. saopštio P.Z.o da predaju svoje lične karte radi popunjavanja formulara za primanje plate preko banke. Takodje im je nakon izvjesnog vremena, ali istog dana rekao da izadju ispred zgrade gdje će ih čekati H.R. koji će ih odvesti do banke A. radi završne faze oko sredjivanja dokumentacije za platu. Kada su došli u banku dobili su neke obrasce za koje im je P.Z.o rekao da iste potpišu i da se ništa ne sjekiraju jer su u vezi plata.Nakon što su potpisali dokumentaciju otišli su u CKB banku gdje su podigli novac. Tom prilikom on je podigao novac u iznosu od oko 4.000,00 €. Čim su izašli iz banke posumnjao je da se radi o nekom kreditu te kada su se vratili u preduzeće "S.a" otišli su do blagajnice jer je pitao P.a S.a za koga su oni podigli novac, na šta mu je isti odgovorio da su podigli novac kao pozajmicu za fabriku te da će im izdati pismene potvrde da će fabrika vratiti ovaj novac a da njih niko neće teretiti za isti. Dobili su te potvrde a nakon sat vremena i platu kao i svi radnici a vjerovatno od novca koji su predhodno podigli. U saznanju je da je ugovor o podizanju kredita kod A.B.otplaćen.

Iz iskaza svjedoka Z.N. sud nije utvrdio pravno bitne činjenice vezane za predmetni dogadjaj obzirom da je ista istakla da je u 2007.godini bila zaposlena u preduzeću "S.a". P.Z.u je na njegov zahtjev predala svoju ličnu kartu pri čemu nije potpisivala nikakve zabrane. P.Z.o joj je rekao da mu treba lična karta radi primanja plate preko banke. Sa H.R.om nije obavila nikakav razgovor. Saznala je da se pojavila kao žirant po kreditu B.S.a kada joj se on obratio i rekao da mu je žirant za kredit kod A.B.. Inače u toj banci je u 2007.godini podigla kredit u iznosu od 1.500,00 € koji je uredno vratila a u kasnijem periodu dobila je administrativnu zabranu kao da je bila žirant B.S.u.Medjutim, predmetni kredit gdje je bila žirant joj se ne odbija.

Iz dokumentacije na ime podizanja predmetnih kredita, a koja predstavlja sastavni dio spisa, konkretno iz ugovora o kreditu broj LD0726000047 se vidi da je isti zaključen dana 16.09.2007.godine izmedju B.S.a iz Bijelog Polja kao korisnika kredita i A.B.D. Bijelo Polje kao davaoca kreditu iznosu od 4.000,00 € a žiranti po tom kreditu su bili Z.N.a i H.R., sastavni dio ove kreditne dokumentacije čine zahtjev za kredit, administrativne zabrane za žirante i izjave žiranata. Iz predmetnog ugovora o kreditu utvrdjena je nesporna činjenica da je isti potpisao oštećeni B.S. svojeručnim potpisom u rubrici zajmoprimac, a iz ugovora su jasno vidljive i razumljive njegove odredbe na šta je kao takav oštećeni B.S. pristao da potpiše.

Iz ugovora o kreditu broj LD0726000063 se vidi da je isti zaključen dana 16.09.2007.godine izmedju B.S.a iz B.Polja kao korisnika kredita i A.B.D. Bijelo Polje kao davaoca kredita od 2.000,00 € a žiranti po tom kreditu su bili P.Z.o i C.Z.a, sastavni dio ove kreditne dokumentacije čine zahtjev za kredit, administrativne zabrane za žirante i izjave žiranata. Iz predmetnog ugovora o kreditu utvrdjena je nesporna činjenica da je isti potpisao oštećeni B.S. svojeručnim potpisom u rubrici zajmoprimac, a iz ugovora su jasno vidljive i razumljive njegove odredbe na šta je kao takav oštećeni B.S. pristao da potpiše.

Iz ugovora o kreditu broj LD07264062 se vidi da je isti zaključen dana 16.09.2007.godine izmedju C.E.a iz B.Polja kao korisnika kredita i A.B.D. Bijelo Poljekao davaoca kredita od 2.000,00 € a žiranti po tom kreditu su bili G.F.a i P.S.a, sastavni dio ove kreditne dokumentacije čine zahtjev za kredit, administrativne zabrane za žirante i izjave žiranata. Iz predmetnog ugovora o kreditu utvrdjena je nesporna činjenica da je isti potpisao oštećeni C.E. svojeručnim potpisom u rubrici zajmoprimac, a iz ugovora su jasno vidljive i razumljive njegove odredbe na šta je kao takav oštećeni C.E. pristao da potpiše.

Cijeneći odbranu okrivljenog i dokaze pojedinačno i u medjusobnoj vezi utvrdjeno je činjenično stanje i na osnovu istog sud je zaključio da nije dokazano da je okrivljeni H.R. izvršio produženo krivično djelo posebni slučajevi falsifikovanja isprave iz čl.413.st.1. tač.2. u vezi čl.412.st.1.u vezi čl.49.Krivičnog zakonika Crne Gore.

Naime, iz sadržine izvedenih dokaza ne može se prihvatiti da su oštećeni obmanuti o sadržaju isprave koju potpisuju, ugovora o zajmu zaključenih izmedju njih i A.B.koji su se odnosili na podizanje kredita kod iste banke. Ovo posebno kada se imaju u vidu njihovi iskazi da su došli u banku, kojom prilikom su im bili dostupni ponaosob ugovori o zajmu- kreditu sa jasnom sadržinom i niko od prisutnih lica u banci im nije onemogućio da se upoznaju sa sadržinom onoga što potpisuju. Sud cijeni neosnovanim navode optužbe da su oni potpisali predmetne ugovore o zajmu predhodno obmanuti o njihovoj sadržini jer im je okrivljeni saopštio da potpisuju ugovore za podizanje mjesečnih zarada koje su oštećeni ostvarili u preduzeću "S.a" čiji je izvršni direktor okrivljeni te da su oni stavili svoj potpis na ugovor smatrajući da potpisuju ugovor na osnovu kojeg bi podigli mjesečnu zaradu. Ovo je neprihvatljivo naročito kada se ima u vidu da su oštećeni ljudi koji imaju potpunu poslovnu sposobnost, pismeni su i ranije kod banaka podizali kredite te im je odlično bila poznata procedura a posebno sadržina onoga što potpisuju vezano za predmetni kredit konkretno ugovor o zajmu. Pored toga, oštećeni su u preduzeću gdje su zaposleni ostvarivali mjesečne zarade u iznosima od oko 150,00 € a plate su podizali u preduzeću pa je sasvim nelogično da su obmanuti o sadržini isprave koju potpisuju a znali su da se radi o ugovoru o zajmu na iznos od 4.000,00 € i 2.000,00 € na šta su pristali i lično novac podigli te isti predali okrivljenom H.R.u nakon čega su i dobili svoje plate - mjesečne zarade kao i ostali radnici u preduzeću.Dakle, po ocjeni suda oštećeni su pristali na podizanje predmetnih kredita u svrhu da se obezbijede plate radnicima preduzeću "S.a" i na taj način pomogne direktoru preduzeća da dodje do novca kako bi isplatio plate radnicima a nikako nijesu obmanuti o sadržaju isprava koje su potpisali iz naprijed naznačenih razloga, a naročito iz razloga što je prije potpisivanja ugovora o zajmu oštećenima bila dostupna sadržina istih da se sa njom upoznaju. Ovo govori da su u konkretnom slučaju oštećeni znali šta potpisuju i na koje iznose kredita su nosioci istih. Sve ovo dovodi u pitanje tvrdnje oštećenih u pogledu kazivanja da nijesu znali da potpisuju ugovore o kreditu. Sa tih razloga sud nije mogao pokloniti vjeru iskazima oštećenih samo u odredjenim segmentima, jer je očigledno da oštećeni nijesu obmanuti u pogledu sadržaja isprava, jer predmetna dokumentacija koja ima karakter isprava nije lažno predstavljena oštećenima. Takodje, jedinstvena prilika oštećenima da ne potpišu nešto što eventualno ne žele ili ne pristaju bila je nakon što su došli u prostorije banke gdje im je predočena sadržina ugovora o zajmu koje su potpisali te nakon razgovora sa P.Z.om i službenicom banke, poslije čega im je sigurno bila poznata sadržina kako u pogledu kredita tako i u pogledu iznosa kredita. Sve iznijeto znači da su oštećeni znali šta potpisuju jer su to potvrdili svojim potpisima na samim ugovorima o zajmu koji su se odnosili na podizanje kredita kod A.B.a čija sadržina im je u potpunosti neposredno prije potpisa bila na uvid što je evidentno vršenjem uvida u sam ugovor o zajmu i nijesu mogli biti dovedeni u zabludu u pogledu sadržaja isprave koju potpisuju. Takodje, po ocjeni suda oštećeni nijesu dovedeni u zabludu jer im okrivljeni nije lažno prikazao činjenice tj. nije ih obmanuo u pogledu sadržaja isprava koje potpisuju predstavljajući im lažno isprave što je logično jer su oštećeni znali šta potpisuju, odnosno to su mogli znati i vidjeti jer je sadržina ugovora o zajmu ispod koje su se potpisali u rubrici zajmoprimac bila dostupna da se pročita. Sve ovo se utvrdjuje iz iskaza navedenih oštećenih - svjedoka i sadržine materijalnih dokaza.

Sa iznijetih razloga imajući u vidu činjenično stanje sud je zaključio da nije dokazano da je okrivljeni H.R. izvršio predmetno krivično djelo zbog čega ga je u nedostatku dokaza oslobodio od optužbe.

Troškovi postupka padaju na teret budžetskih sredstava suda shodno čl.230.ZKP.

Oštećeni B.S., B.S.i C.E. se radi ostvarivanja imovinsko pravnog zahtjeva upućuju na parnični postupak shodno čl.239.ZKP-a.

Sa iznijetog odlučeno je kao u izreci presude na osnovu čl.373. tač.2 ZKP.

OSNOVNI SUD U BIJELOM POLJU

Dana, 20.06.2012.godine
ZAPISNIČAR, S U D I J A,
Ljiljana Joksimović s.r Violeta Raičević s.r
DN-a Po primjerak presude s
poukom o pravu na žalbu dostaviti:

-ODT-u B.Polje
-okrivljenom H.R.u
-oštećenom Bardžija S.

-oštećenom Barudžija Sadu
-oštećenom C.E.u
S U D I J A,