K.br. 19/2021
U IME CRNE GORE
OSNOVNI SUD U CETINJU, kao prvostepeni krivični, po sudiji pojedincu Mariji Ćupić, uz sudjelovanje zapisničarke Aleksandre Martinović, u krivičnom predmetu, okrivljenog V. M. Iz K. zbog izvršenja krivičnog djela samovlašće iz čl. 284 st. 1 Krivičnog zakonika Crne Gore (KZCG), postupajući po privatnoj tužbi privatnog tužioca V. I. iz C. nakon održanog glavnog i javnog pretresa od 23.06.2022. godine, u prisustvu punomoćnika privatnog tužioca K. A. adv. iz P. okrivljenog V. M. sa braniocem V. M. adv. iz B. dana, 27.06.2022. godine, donio je i javno objavio

P R E S U D U
Okrivljeni:

V. M. JMBG ................. od oca V. i majke M. rođene M. rođen .......... godine, u C. iz K. nastanjen u K. S. V. br. ........ oženjen, otac troje maloljetne djece, sa završenom srednjom pomorskom školom, brodomašinski tehničar, zaposlen, privatnik, neosuđivan,
Na osnovu odredbe čl. 373 st. 1 tač. 1 ZKP-a,
OSLOBAĐA SE OD OPTUŽBE
Kojom je predstavljeno da je:

u vremenskom periodu od 01.do 15.marta 2021. godine, u selu V. Nj. na kat.parcelama iz LN br. .....KO Nj. u vlasništvu oštećenog postavio prepreke u vidu žičane ograde i plastičnih rezervoara za vodu, sprječavajući normalan prolaz,za ljude ,vozila i stoku, a u toku februara i marta mjeseca 2021. godine, zatvaranjem metalne kapije, na kat.parceli br. ....KO Nj. koja je u LN br. ....... upisana kao nekategorisani put, spriječio korišćenje puta privatnom tužiocu i članovima njegove porodice,te uništio međašne znake (međno kamenje)tako što je iste odnio ,tako da se ne nalaze više na graničnoj liniji.

- čime bi izvršio krivično djelo samovlašće iz čl. 384 st. 1 KZCG,
Privatni tužilac je dužan da okrivljenom naknadi troškove krivičnog postupka na osnovu čl. 230 st. 3 ZKP-a, koji se odnose na nužne izdatke i nagradu njegovog branioca adv. M. V. iz B. o kojim troškovima će sud donijeti posebno rješenje po pravosnažnosti ove presude u roku od 15 dana od dana prijema presude.

O b r a z l o ž e nj e
Privatni tužilac je dana 31.03.2021. godine, preko punomoćnika, podnio ovom sudu privatnu tužbu, protiv okrivljenog, stavljajući mu na teret izvršenje krivičnog djela samovlašće iz čl. 384 st. 1 KZCG, koju privatnu tužbu je uredio i dopunio podneskom od 13.04.2021. godine.

Punomoćnik privatnog tužioca, je u završnoj riječi, istakao da je, u dokaznom postupku, na nesumljiv način, utvrđeno da je okrivljeni mimoilazeći nadležne državne organe pribavljao za sebe prava za koje vjeruje da ih ima, pa je time počinio krivično djelo koje mu je stavljeno na teret. Okrivljeni je za sebe pribavio pravo da uređuje međe i granične linije sa oštećenim, pa je u tom pravcu polomio međaški kamen, a zajedno sa ovalašćenim geometrom i postavljao pikete na liniji koje je smatrao da predstavlja granicu između susjednih parcela i ako za to nije imao saglasnost oštećenog ,niti je u tom pravcu vodio postupak uređenja međa kod nadležnog suda. Takođe je u vremenu i na način opisan tokom postupka smatrajući da ima pravo jer se radi o njegovoj kat. parceli postavljao rezervoare za vodu i ako se radilo o parceli na kojoj postoji službenost puta i koja se koristi kao put. Na taj način je sebi pribavio pravo da suzi službenost puta i ako za to nije imao saglasnost oštećenog niti u tom pravcu vodio odgovarajući sudski postupak. Predlaže da mu se izrekna kazna predviđena zakonom , kao i da se obaveže da snosi troškove ovog krivičnog postupka, a naročito troškove koje je oštećeni imao po osnovu angažovanja kvalifikovanog punomoćnika, a prema važećoj ATCG.

Branilac okrivljenog adv. M. V. iz B. je u završnoj riječi, izjavila da, u radnjama okrivljenog, ni na objektivnom ni na subjektivnom planu nijesu ostvarena obilježja predmetnog krivičnog djela, pa odbrana predlaže da sud okrivljenog oslobodi od optužbe. Okrivljeni je angažovao stručno lice geometra ,svjedoka B. Z. koji je obilježio granice zemljišta okrivljenog, a što je nesporno utvrđeno iskazom imenovanog svjedoka ,kao i odbranom okrivljenog. Netačni su navodi da je okrivljeni na kat. parcelama iz lista nepokretnosti ..... KO Nj. vlasništvo privatnog tužioca, postavio prepreke u vidu žičane ograde i plastične rezervoare. Rezervoari, tj. badanji nalaze se na zemljištu okrivljenog, a što je nesporno utvrđeno iz iskaza svjedoka V. V. V. Đ. i B. Z. kao i odbrana okrivljenog. Nesporno je da je otac okrivljenog proširio put na štetu svojeg imanja i da se na tom zemljištu nalaze rezervoari. Vezano za predmetnu ogradu nije se moglo utvrditi kada i na kojem mjestu je ista postavljena, a što su potvrdili i navedeni svjedok V. Đ. V. Posebno su istakli da privatni tužilac nije naveo da je okrivljeni postavio bilo kakvu ogradu u svom iskazu, niti je naveo bliže podatke na kojoj parceli je izvršeno postavljanje te ograde, kao ni na kojoj parceli iz lista nepokretnosti ...........su postavljeni rezervoari. Takođe nije dokazano da je okrivljeni zatvarao metalnu kapiju na kat. parclei .... KO Nj. svojina D. C. G. u naravi nekategorisani put, a najbolji dokaz je iskaz privatnog tužioca koji je izjavio da je kapiju zatvarao otac okrivljenog prije nekoliko godina kada okrivljeni nije dolazio u selo. U prilog navedenog je i zapisnik Komunalne policije P. C. od 01.12.2020. godine kojim je konstatovano da kapija nije zatvorena. Dalje, nije dokazano da je okrivljeni uništio međaške znake -međno kamenje, tako što je iste odnio, a posebno ukazuje na nelogičnost iskaza privatnog tužioca da je međno kamenje bilo visine od 1 do 2 metra, a svjedok V. S. se izjasnila da je međno kamenje bilo staro kamenje, tj. opisivala ga je kao staro kamenje bez bližih karakteristika. Nije dokazano da je okrivljeni učinio krivično djelo, koje mu je stavljeno na teret, te predlaže sudu da istog oslobodi optužbe. Traži troškove postupka.

Okrivljeni V. M. je, u svojoj odbrani, datoj pred sudom, u bitnom istakao, da ne razumije, zašto je optužen samim tim što se u tužbi pominju „badanji i žičana ograda”. B... se nalaze na njegovom zemljištu, a žičana ograda ne zna gdje se nalazi i ne zna o kojoj se ogradi radi. Netačno je da je zatvarao metalnu kapiju što i pokazuje zapis Komunalne policije, koja je izašla na lice mjesta po istoj prijavi od V. I . Zapisnik Komunalne policije je dostavljen u spisima predmeta. Poslije smrti svog oca ......... godine je pozvao geometra, pošto on živi u K. i apsolutno nije znao na djelove svog imanja gdje se što nalazi, odnosno njegovog imanja i njegovih sestara i u namjeri da podijeli zemlju jer ostavinski postupak još nije pokrenut zvao je geometra “G...-z..” B. Z. B. koji je izašao na lice mjesta 30.10.2020. godine. U dogovoru sa njim on je krenuo iz K. malo ranije i izašao ranije nekih sat vremena prije dogovora. Kada se parkirao pored kuće, sreo je komšiju V. B. od oca S. svjedoka u ovom postupku i normalnom komunikacijom sa njim, pitao ga je što radi. On mu je rekao da čeka geometra da okolči imanje, da izmjeri. Kada je završio razgovor sa njim uputio se ka staroj kući da sačeka geometra. Poslije 15-tak minuta, njemu je zazvonio mobilni telefon, pozvao ga je inspektor sa C. i pitao ga: „M. o čemu se radi, prijavila vas je S. V. ”, svjedok odnosno kćerka privatnog tužioca, kao da ja prijeti njihovoj porodici i pitao ga je o čemu se radi. On je tu bio zatečen i objasnio im njegove namjere da je zvao geometra da mu izmjeri imanje. On ga je opet pitao prijeti li njihovim roditeljim, na šta je odgovorio da ne prijeti, jer ih nije ni sreo. On je na to rekao da nemaju što onda da izlaze ukoliko je došao samo tom namjerom, uz šalu i komentar da ta porodica stalno nekoga prijavljuje. Tada je ukapirao da je B. V. odmah pošao kod njih i prenio im njegove namjere. Poslije nekih pola sata je stigao geometra i počeli su sa mjerenjem kat.parcele ..... Kada su počeli mjerenje stvorila se g-đa S. V. inače, kćerka od I. V. sa namjerom da ospori geometra, ovlašćeno državno lice da mjeri njegovu zemlju. Jednostavno geometru nije dozvoljavala da pobode instrument u zemlju jer je vrištala grajala i slično. Poslije duže rasprave od nekih 15-tak minuta, da bi smirio tenziju pozvao je geometra da naprave kratku pauzu i pošli su u kuću. Poslije 20-tak minuta su se vratili da ponovo pokušaju okolčiti imanje gdje je došlo opet do faktički obračuna između geometra Z. B. i S. V. koja jednostavno nije dozvoljavala da se obavi premjer zemljišta na njegovoj imovini i njegovih sestara. Zvala je telefonom advokata. Nije upućen kojeg advokata ali pretpostavlja da je to advokat koji je na sudu i dala telefon njegovom geometru. Oni su poslije kraćeg razgovora došli do kompromisa i izmjerena ja kat.parcela br. ....... gdje su uvidjeli da je g-din V. I. godinama unazad koristio u dužini od 0,60 cm, zemlju od njegovog pokojnog oca i vrativši film iz priče njegovog oca sjetio se da on nije htio da ulazi u probleme sa njima i da je tu postojao međašni biljeg - znak i da ga je g-din I. V. uklonio da bi uzurpisao parcelu broj .... Dotična parcela o kojoj pričam je ... gospodina V. I. Priložili su i fotografiju sa lica mjesta koja je zabilježena istog dana kada je geometar mjerio zemlju i na kojoj se može vidjeti koliko je V. I. uzorao od parcele broj ...... na štetu parcele. Tada su počeli problemi između porodice V. jer vidjevši da je geometar obilježio međe, počeli su da ga tuže. Poslije toga su zvali Komunalnu, naveli da on zatvara kapije, da postavlja mreže a te kapije i mreže tu stoje više od 10 godina čak i duže. On apsulutno nema ništa sa tim. Zemlja na kojoj se badanji nalaze na kat.parceli br. ......je u njegovom vlasništvu, odnosno u njihovom vlasništvu. Apsolutno uzurpacija, što se može vidjeti iz izvještaja geodetske kuće “G...-z.....” P. da kat.pacela ..... koja je u privatnom vlasništvu i kat. parcela br. ...... koja je kategorisana kao put, koja se nalazi u vlasništvu P. C. da je kat. parcela broj ... uzurpirala posjed parcele ....između tačke 15 i tačke 24-25, u dužini od 1 m i 69 cm što pokazuje i izvještaja geodetske kuće, tako da taj put nije zatvoren, kako se to u prijavi navodi. Put je ostao prohodan u širini 1.81 m i ne sprečava prolaz ljudi, stoke i vozila. Netačna je informacija da je on postavljenjem badanja njima spriječio prolaz, ljudi vozila i stoke jer na istoj kat. parceli kod donje kuće i njegove kuće put je iste širine kao između tačke 15 i tačke 24-25, što pokazuje i fotografija koja je dostavljena. Takvo činjenično stanje i eleborat geodetske kuće “G..-z..” P. pokazuje da privatna tužba koja se vodi protiv njega je neosnovana i treba je odbaciti. Inače ograda i kapija koje se pominju u tužbi su postavljene prije više od deset godina, što se može utvrditi i na licu mjesta. Na fotografiji su prikazani njegovi rezervoari i žuto obilježje je geometarsko obilježje koje je geometar postavio. Rezervoari su postavljeni u periodu mart-april 2021. godine jer njegova majka živi tu, izlazi ljeti i radi njenog lakšeg života, a selo nema vode pa je postavio rezervoare da bi mogla polivati svoje zasade koji se nalaze ispod rezervoara. Privatni tužilac ne koristi taj put jer ima put na kat. parceli ....pored rezervoara u šitini od 1,81 metar gdje može taj put da koristi, državni put. Na kat. parceli br. .... između koordinata 12 i 28 širina puta je identična kao između tačke 15 i 24 tako da badanji ne sprječavaju njegovo korišćenje puta, prolaz vozila, stoke i ljudi. Da je u tom dijelu put uži uz neki dogovor ja bih sklonio badanje da ljudi mogu da obavljaju normalan prolaz, ali taj put je u tom dijelu već navedene širine 1,81 metar tako da ne smetaju prolaz. Geometar je isključivo postavljao drvene stubove, tzv. “pikete” koje i dan danas stoje tu. On nije oborio granični kamen između parcela broj ....i ..... Po priči njegovih roditelja ta kapija dugo postoji, više od 10 godina i služila je u noćnim satima da se zatvori zbog štetočina, pasa, mačaka, da ne bi prolazili na imanje. On je nije zatvarao što može da potvrdi i izvještaj Komunalne policiji jer je komunalni policajac izašao na lice mjesta i izjavio da kapija ne predstavlja nikakav problem i uz njegovu molbu Komunalna policija je fiksirala kapiju da se ne može više otvarati iz razloga jer zna kakva je porodica I. V. i zna da će non-stop da prave probleme zbog te kapije koje su pravili i u prethodnom periodu dok je njegov otac bio živ. Ovo može posvjedočiti veliki broj seljana koji se nalazi u selu a koji nijesu u njegovom srodstvu, kao što su njihovi svjedoci u srodstvu u ovom postupku, sve im je rodbina, svjedoci. Nijesu nikoga zvali iz sela da potvrdi ove činjenice već svoju rodbinu. Kao što je i rekao to je postavio geometar 30.10.2020. godine i fotografija je toga dana sačinjena, gdje se vidi uzurpacija od 0,60 metara katastarske parcele ,,,,,,. Dolazila je Komunalna policija i kada su došli on ih je pitao o čemu se radi, koji je problem. Kada su vidjeli da on kolči svoju zemlju, da geometar obavlja svoju dužnost oni su rekli da njihovo nije ulaženje u privatnu imovinu nego samo opštinska zemlja P. C. i na tome se završilo. Rezervoari se nalaze na privatnoj parceli ,,,,koja se još vodi na njegovog oca. Do proširenja na tački 15 je došlo iz razloga što se urušio državni put i njegov otac ga je obnovio i na svoju štetu malo ga proširio. Ovo se sve desilo dok je još bio dijete a što mogu potvrditi ostali seljani iz sela. Put je proširen da bi se lakše moglo pristupati kat. parceli ,,,pošto je njegov otac bio poljoprivrednik i imao je veliki traktor da bi mogao obrađivati parcelu broj ...... S obzirom da njemu sada nije potreba da obrađuje tu parcelu to smatra da može da koristi tu parcelu gdje se nalaze rezervoari u privatne svrhe i da misli da ne može niko da utiče što će da radi na svojoj kat.parceli odnosno na svojoj zemlji. Privatni tužilac je ovaj put koristio radi lakšeg prolaza ali državni opštinski put mu to i sada omogućava. Privatnom tužiocu nijesu potrebni jer više ne drži stoku ali kada bi prolazio mogao bi i traktorom i stokom, a mogli i ljudi da prođu preko državnog puta, a privatni tužilac nema veliko vozilo koje bi ometalo prolaz.

Okrivljeni V. M. je, u završnoj riječi, istakao da se borio da dokaže, da nije uradio apsolultno ništa za šta ga privati tužilac tuži. Žao mu je što su oni, kao komšije, krivicom privatnog tužioca i njegove porodice došli pred sud, umjesto da se kao komšije pomažu. Ne zna zašto privatni tužilac sa njegovom porodicom ovo njemu radi jer niti on niti njegova porodica nijesu nikada ništa loše uradili nikome a posebno njima. Po izjavi i nalazu geometra utvrdio je da nije ni milimetar uzurpirao zemlju privatnog tužioca ni državnu zemljiu O. C. za šta ga privanti tužilac tuži. Izlaskom suda na lice mjesta to je i dokazano kao i za kapiju za koju ga tuže. Privatni tužilac je izjavom i sam potvrdio da kapiju nije on postavio nego njegov pok. otac, pa se pita zašto nije privatni tužilac ranije pokrenuo postupak sa njegovim pok. ocem ako mu je kapija smetala nego tek poslije smrti njegovog oca. Iz izjave privatnog tužioca jasno se vidi da je imao neke nesuglasice sa njegovim pok. ocem, a ne sa njim i sada pokušava tužbom protiv njega da ih riješi. On će održavati i unapređivati svoju đedovinu jer zna sa kojom su se mukom oni stekli i neće ga zaustaviti njihovo postupanje. Što se tiče ovog postupka nije dokazano da je bilo što uradio za što se tereti. Predlaže da ga sud oslobodi krivice.

Sud je, u dokaznom postupku, proveo sljedeće dokaze: saslušao svjedoke ,V. G. V. B. V. V. V. Đ. B. Z. V. S. privatnog tužioca V. I. pročitao Elaborat d.o.o. „G.. Z....“P. od 30.10.2020. godine, sa skicom lica mjesta, zapisnik Komunalne policije P. C. broj 09-365/714/20 od 01.12.2020. godine; izvršio uvid u fotografije lica mjesta koje prikazuju trenutno stanje na terenu, a koje stanje je bilo i u trenutku vršenja premjeravanja od strane geometra, kao i ranije, te list nepokretnosti broj ..... KO Nj. skicu sa G....; izvršio uvid u zapisnik Komunalnog inspektora broj 03387 od 17.11.2020. godine o izvršenom inspekcijskom pregledu kat.parcele broj .....KO Nj. i zapisnik komunalnog inspektora broj 03228/29 od 01.12.2020. godine o izvršenom inspekcijskom pregledu kat.parcele broj .... KO Nj. sa fotografijama lica mjesta, kopijom katastarskog plana i listom nepokretnosti broj ....KO Nj. od 27.05.2022. godine;te pročitao izvod iz registra kaznenih evidencija Ministarstva pravde ljudskih i manjinskih prava KE 54/2022 od 23.06.2022. godine, na ime okrivljenog V. M.

Sud je donio rješenje da se ne provodi dokaz- vještačenje po vještaku geometru,a ovo kod činjenice da je Sud sve činjenice koje su od značaja za predmetnu pravnu stvar utvrdio tokom dokaznog postupka i neposrednim uvidom na licu mjesta,pa bi vještačenje po vještaku geometru samo vodilo odugovlačenju postupka i ne bi uticalo na donošenje drugačije odluke.

Krivično djelo samovlašće iz čl. 384 st. 1 KZCG, čini onaj ko samovlasno pribavlja neko svoje pravo ili pravo za koje smatra da mu pripada. Radnja krivičnog djela je samovlasno pribavljanje prava. Pribavljanje nije isto što i sticanje prava, jer kod pribavljanja pravo postoji ili učinilac pretpostavlja da mu neko pravo pripada, ali ne može da ga vrši i ostvaruje i on u tom cilju, mimoilazeći nadležne organe i propisani postupak, samoinicijativno preduzima neke djelatnosti da bi pribavio to svoje postojeće ili pretpostavljeno pravo. U tome jeste specifičnost ovog djela i njegova razlika od raznih oblika smetanja posjeda i otklanjanja smetnje u ostvarivanju svoga prava. Kod učinioca postoji svijest da mu pripada neko pravo, koje on ne može da ostvaruje. Ovo pretpostavlja da kod samovlašća učinilac djela ne može biti u detenciji tog prava, već da njega koristi neko drugo lice, odnosno da drugo lice ne ispunjava neke obaveze prema učiniocu i na taj način ga onemogućava u ostvarivanju svojih prava. Predmet samovlasnog pribavljanja mogu biti različita prava – stvarna, obligaciona, roditeljska, starateljska, nasljedna i druga, ali je neophodno, da pravo koje se na ovaj način pribavlja stvarno i pripada učiniocu ili da on smatra da mu pripada. Za postojanje ovog krivičnog djela, potreban je umišljaj učinioca.

Analizirajući činjenični supstrat optužbe, koji se postavlja predmetnom privatnom tužbom, privatnog tužioca, a koji nije izmijenjen ni u završnoj riječi privatnog tužioca niti njegovog punomoćnika, ovaj sud nalazi da u radnjama okrivljenog, nijesu ostvarena sva bitna subjektivna i objektivna obilježja bića citiranog krivičnog djela koje se privatnom tužbom okrivljenom stavlja na teret, tako da djelo koje se privatnom optužbom okrivljenom stavlja na teret, nije krivično djelo.

Prvo, iz činjeničnog supstrata privatne tužbe, ne proizilazi činjenica da je okrivljeni samovlasno pribavio neko svoje „pravo” ili „pravo za koje smatra da mu pripada”, iako je bitno objektivno obilježje djela, da okrivljeni samovlasno pribavlja „neko pravo” ili „pravo za koje smatra da mu pripada” pri čemu se misli na jedno ili više prava iz raznovrsnog spektra mogućih prava: (svojinskih, obligacionih, porodičnih, nasljednih i sl). To svakako ne može biti, kako punomoćnik privatnog tužioca, navodi „pravo da se uređuju međe i granične linije” ili „pravo da se suzi put preko koje prolazi službenost”, jer to i nijesu prava u stvarnopravnom ili obligacionopravnom smislu, već su to „ovlašćenja” iz nadležnosti ovlašćenih lica iz sudskih ili upravnih organa, koja se preduzimaju poslije sprovođenja odgovarajućeg postupka, a to se činjeničnim opisom predmetne užbe, okrivljenom V. M. u svakom slučaju i ne stavlja na teret. Drugo, za postojanje bilo kog krivičnog djela, pa i ovog, mora postojati subjektivna komponenta djela, tj. „vinost” učinioca prema krivičnom djelu (umišljaj ili nehat) da bi postojalo krivično djelo, u potpunom smislu. Kod krivice krivičnog djela, koje se okrivljenom privatnom tužbom stavlja na teret, potreban je „umišljaj”, koji obuhvata svijest učinioca da se „svoje postojeće” ili „pretpostavljeno pravo” samovlasno pribavlja, a privatni tužilac kao ni njegov punomoćnik, do kraja postupka, ne preciziraju privatnu tužbu u dijelu koji se odnosi na subjektivna obilježja krivičnog djela, koje se okrivljenom stavlja na teret, što znači, da nema krivičnog djela.

Odlučujući o troškovima postupka, sud je primjenom čl. 230 st. 3 ZKP-a, obavezao privatnog tužioca da okrivljenom naknadi troškove krivičnog postupka, koji se odnose na nužne izdatke i nagradu njegovog branioca adv. M. V. iz B. o kojim troškovima će sud donijeti posebno rješenje po pravosnažnosti ove presude u roku od 15 dana od dana prijema presude.

Na temelju prednjeg, sud je primjenom čl. 373 st. 1 tač. 1 ZKP-a, odlučio kao u izreci.

OSNOVNI SUD U CETINJU

Dana, 27.06.2022. godine
Zapisničar, S u d i j a,
Aleksandra Martinović Marija Ćupić