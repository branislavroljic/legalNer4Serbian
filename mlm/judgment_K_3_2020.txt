U IME CRNE GORE
K.br. 3/20
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog I.J., koga brani S.N., advokat iz B..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 273/19 od 31.12.2019. godine, koju je na ročištu povodom odlučivanja o sporazumu o priznanju krivice zastupala Milić Suzana državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 26.06.2020. godine, donio je
P R E S U D U
Optuženi:

I.J., JMB ..., od oca A. i majke B., rođene B., rođen .... godine u B..., sa prebivalištem u B... - N...R... ..., državljanin Crne Gore, neoženjen, bez djece, završio mašinsku školu-mašinski tehničar, automehaničar, srednjeg imovnog stanja, neosuđivan
KRIV JE
Zato što je:

Dana 08.12.2019.godine, u naselje R., svjestan svoga djela, čije je izvršenje htio, neovlašćeno radi prodaje držao opojnu drogu kokain - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18), na način što je označenog dana, u prtljažnom prostoru ispod sjedišta svog motocikla marke "P... B...", reg. oznaka BR ..., držao jedno PVC pakovanje sa kokainom, neto mase 20,918 grama, kao i vagu za precizno mjerenje sive boje i više manjih komada providne kese, koja opojna droga i predmeti su istog dana pronađeni i oduzeti od strane ovlašćenih policijskih službenika prilikom kontrole lica I.F., koji je upravljao navedenim motociklom kojeg je neposredno prije nego što je zaustavljen posudio od svog brata od strica, optuženog Ibrahimović Jasmina,
- čime je izvršio krivično djelo - neovlašćena proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 32, 33, 34,36,39, 42 st.1., 45 , 46. st. 1. tač.3. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku,
O S U Đ U J E
Na kaznu zatvora, u trajanju od 10 (deset) mjeseci, kao glavnu kaznu, i novčanu kaznu u iznosu od 5.000,00 (pet hiljada) eura, kao sporednu kaznu, koju je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice i to na račun budžeta Crne Gore broj 832-7113-04, a ukoliko optuženi novčanu kaznu ne plati u roku, sud će novčanu kaznu zamijeniti kaznom zatvora, tako što će za svakih započetih 25,00 (dvadesetpet) eura novčane kazne odrediti jedan dan kazne zatovra, s tim da kazna zatovra ne može biti duža od 6 (šest) mjeseci.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga kokain ukupne mase 34,783 grama, kao i vaga za precizno mjerenje sive boje i više manjih komada providne kese, kao predmeti upotrijebljeni za izvršenje krivičnog djela, a koji predmeti se imaju uništiti po pravosnažnosti presude donijete na osnovu sporazuma o priznanju krivice.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime paušala Višem državnom tužilaštvu u Podgorici, uplati iznos od 100,00 eura, na račun Vrhovnog državnog tužilaštva broj 832-1187-31 i iznos od 100,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 273/19 od 31.12.2019. godine, optuženom I.J., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 24.06.2020. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 26.06.2020. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije - CB Bar, Stanica policije Bar, od 08.12.2019. godine, sačinjena od strane ovlašćenih policijskih službenika H.A., J.B., C.L. i Ć.B., potvrdu o privremenom oduzimanju predmeta Uprave policije - CB Bar, Stanica policije Bar, na ime I.F. od 08.12.2019. godine, potvrdu o privremeno oduzetim predmetima Uprave policije - CB Bar, Stanica kriminalističke policije, Jedinica za borbu protiv droge Bar, 19/3-2 broj 240/19275/608 od 08.12.2019. godine na ime I.F., izvještaj o hemijskom vještačenju Forenzičkog centra u Danilovgradu br. 4693/19 od 23.12.2019.godine i izvršio uvid u fotodokumentaciju koja je sastavni dio izvještaja, pročitao Zapisnik o pregovaranju Kt. (sp) br. 10/20 od 24.06.2020.godine, Zapisnika priznanju krivice optuženog Kt.(sp) br. 10/20 od 24.06.2020.godine i Sporazum o priznanju krivice optuženog Kt.(sp) br. 10/20 od 24.06.2020.godine i izvod iz kaznene evidencije Ministarstva pravde Crne Gore na ime optuženog I.J. broj 05/2-041-1692/20 od 07.02.2020. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila je dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 10 (deset) mjeseci i novčana kazna u iznosu od 5.000,00 (pet hiljada) eura, kao sporedna kazna, srazmjerna stepenu krivice optuženog i težini počinjenog krivičnog djela, a posebno kada se ima u vidu da je optuženi mlada osoba (1994. godište), raniji život, tj. neosuđivanost, a što je sud utvrdio iz izvoda iz Kaznene evidencije za optuženog, priznanje izvršenja krivičnog djela, prihvatanja krivice i iskreno kajanje za učinjeno krivično djelo, što je dovelo do efikasnosti okončanja postupka, a koje okolnosti po ocjeni suda opravdavaju ublažavanje kazne optuženom ispod zakonom propisanog minimuma za predmetno krivično djelo, shodno članu 45. i 46. Krivičnog zakonika Crne Gore, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to: opojne droge kokaina ukupne mase 20,918 grama, vage za precizno mjerenje sive boje i više manjih komada providne kese, kao predmeta upotrijebljenih za izvršenje krivičnog djela, a koji predmeti se imaju uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, na ime paušala Višem državnom tužilaštvu u Podgorici i sudskog paušala Višem sudu u Podgorici, iznos od po 100,00 eura, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 26.06.2020.godine
Zapisničar S U D I J A
Novčić Slobodanka s.r. Predrag Tabaš s.r.

PRAVNA POUKA
Protiv ove presude nije dozvoljena žalba
Tačnost otpravka tvrdi i ovjerava službenik suda
Novčić Slobodanka