U IME CRNE GORE
K.br.1324/12
OSNOVNI SUD U PODGORICI, kao prvostepeni, krivični, po sudiji Larisi Mijušković-Stamatović, uz učešće Radetić Lidije, kao zapisničara, u krivičnom predmetu protiv okrivljenog V.V., zbog krivičnog djela građenje objekta bez građevinske dozvole iz čl. 326a KZ-a, odlučujući po optužnom predlogu ODT-a Podgorica Kt.br. 1346/12 od 29.11.2012 godine, kojeg je na glavnom pretresu zastupala Marija Kažić savjetnik na radu kod ODT-a Podgorica, nakon glavnog i javnog pretresa, održanog u prisustvu zastupnika optužbe i okrivljenog, dana 25.03.2013 godine donio je i istog dana javno objavio

PRESUDU

Okrivljeni:

V.V., od oca M. i majke Z., rođene R., rođen ...godine u K., sa prebivalištem u P. završio srednju školu,penzioner, oženjen, otac troje djece, lošeg imovnog stanja, ranije neosuđivan,
KRIV JE
Zato što je:

U septembru 2012 godine u Podgorici, u naselju Park šuma –Zagorič, na katastarskoj parceli broj ... KO Podgorica II,postupajući protivno odredbi čl.69 Zakona o uređenju prostora i izgradnji objekata započeo građenje objekta bez prethodno pribavljene građevinske dozvole, na način što je oko postojećeg stambenog objekta izvršio iskop za trakaste temelje, dimenzija u osnovici cca 10,0x8,0 m, dubine 40,0cm i širine 40,0cm za izgradnju novog objekta,nakon čega je iste izbetonirao, a zatim montirao armaturu za stubove, te šalovao AB sokl,a da prethodno nije pribavio građevinsku dozvolu, pri čemu je bio svjestan svog djela i hti njegovo izvršenje, znajući da je njegovo djelo zabranjeno,
-čime je izvršio krivično djelo građenje objekta bez građevinske dozvole iz čl.326aKZ-a,
-pa mu Sud, primjenom citiranih zakonskih odredbi, te čl. 3, 4, 5, 13, 15, 32, 36, 42, 45, 46, 52, 53 i 54 Krivičnog Zakonika, te čl. 226, 227, 229 i 374 ZKP-a izriče
USLOVNU OSUDU

Kojom mu prethodno utvrđuje kaznu zatvora u trajanju od 3 (tri) mjeseca i istovremeno određuje da se ova kazna neće izvršiti ukoliko okrivljeni u roku od 1 (jedne) godine po pravnosnažnosti presude ne izvrši novo krivično djelo.

Dužan je okrivljeni da na ime troškova krivičnog postupka- paušala uplati ovom Sudu iznos od 50,oo (pedeset) eura, u roku od 15 dana po pravnosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom ODT-a Podgorica Kt.br. 1346/12 od 29.11.2012 godine, kojeg je na glavnom pretresu zastupala Marija Kažić savjetnik na radu kod ODT-a Podgorica, okrivljenom V.V. stavljeno je na teret izvršenje krivičnog djela građenje objekta bez građevinske dozvole iz čl. 326a KZ-a CG, bliže opisanog u izreci ove presude.

Zastupnik optužbe je do kraja glavnog pretresa u cjelosti ostala pri podnijetom optužnom predlogu i u završnoj riječi predložila da ga Sud oglasi krivim i osudi po zakonu.

U svojoj odbrani i u prethodnom postupku, kao i na glavnom pretresu okrivljeni V.V. je izjavio da priznaje izvršenje krivičnog djela stavljenog mu na teret.Izjavio je da se 1962 godine doselio u Podgoricu od kada živi u navedenoj baraci, koja se nalazi u Park šumi u Zagoriču; a koja baraka ima više od 50 godina i ista je građena od iverice i šper ploče to se ista zbog snijega skoro i srušila. Dodao je da je negdje u septembru 2012 godine, a kako je bilo bespredmetno ulaganje u popravku te barake, htio istu ojačati. Iskopao je okolo nje uz zid temelje, izlio ih betonom,a potom opekom podigao zidove i ukrovio ih. Izjavio je da nije tražio dozvolu za navedene radove, a imajući u vidu lokaciju to sumnja da bi mu je i dali. Pojasnio je da je u toku tih radova kod njega došla inspektorka, i to kada je radio temelje, koja mu je tražila dozvolu za te radove, a pošto je rekao da je nema, ona mu je dala rješenje da mora porušiti to što je uradio, i zatrpati temelje. Istakao je da on nije postupio po tom rješenju već je nasatavio sa radovima.

U završnoj riječi je zamolio Sud da ga što blaže kazni,da uzme u obzir njegove godine i imovinsko stanje, te da ga je nužda natjerala da predmetno napravi bez građevinske dozvole.

Kako je okrivljeni potpuno,nedvosmisleno i jasno priznao izvršenje krivičnog djela stavljenog mu na teret,to je Sud po saglasnom predlogu stranaka u smislu čl.458 st.2 ZKP-a prekinuo dokazni postupak, a nakon što je pročitao izvod iz kaznene evidencije za okrivljenog, a imajući u vidu da je činjenično stanje u konkretnom slučaju u potpunosti rasvijetljeno i utvrđeno, to Sud nije provodio dokaze predložene optužnim aktom.

Cijeneći potpuno, nedvosmisleno i jasno priznanje okrivljenog kao dokaz, koje pri tom ničim nije dovedeno u sumnju, ovaj Sud je neosporno utvrdio da se okrivljeni V.V. nije pridržavao odredbi čl. 69 Zakona o uređenju prostora i izgradnji objekata kojim je propisano da se objekat može graditi samo na osnovu građevinske dozvole i tehničke dokumentacije, već je u septembru 2012 godine u Podgorici, u naselju Park šuma –Zagorič, na katastarskoj parceli broj .... KO Podgorica II,postupajući protivno odredbi čl.69 Zakona o uređenju prostora i izgradnji objekata započeo građenje objekta bez prethodno pribavljene građevinske dozvole, na način što je oko postojećeg stambenog objekta izvršio iskop za trakaste temelje, dimenzija u osnovici cca 10,0x8,0 m, dubine 40,0cm i širine 40,0cm za izgradnju novog objekta,nakon čega je iste izbetonirao, a zatim montirao armaturu za stubove, te šalovao AB sokl,a da prethodno nije pribavio građevinsku dozvolu.

U takvim naprijed utvrđenim radnjama okrivljenog su se, po nalaženju Ovog suda, stekla sva bitna obilježja bića krivičnog djela građenje objekta bez građevinske dozvole iz čl.326a Krivičnog Zakonika Crne Gore, u odnosu na koje djelo je okrivljeni postupao sa direktnim umišljajem, odnosno bio je svjestan svog djela i htio njegovo izvršenje, tj. znao je da građenju objekta obavezno prethodi pribavljanje građevinske dozvole, što on nije učinio, već je započeo radnju građenja predmetnog objekta, bez građevinske dozvole.

Odlučujući o krivičnoj sankciji, Sud je cijenio sve okolnosti iz čl. 42 KZ-a, pa je u odsustvu otežavajućih okolnosti , od olakšavajućih okolnosti na strani okrivljenog cijenio njegove lične i imovinske prilike, to da je riječ o čovjeku starije životne dobi,oženjenom čovjeku,ocu troje djece, priznanje izvršenja krivičnog djela, kojim je doprinio bržem i efikasnijem okončanju krivičnog postupka,njegovo loše imovno stanje, pobude iz kojih je izvršio predmetno krivično djelo, a koje okolnosti je Sud u svom zbiru cijenio kao osobito olakšavajuće, pa je okrivljenom, shodno odredbama čl. 45 i 46 KZ-a, najprije utvrdio kaznu zatvora ispod zakonom propisanog minimuma za propisano krivično djelo, u trajanju od tri mjeseca, a zatim je, nalazeći da nije neophodno da okrivljeni kaznu zatvora utvrđenu izrekom ove presude i efektivno izdržava, istu uslovio sa rokom provjere u trajanju od jedne godine, čime će se, po nalaženju Suda u dovoljnoj mjeri uticati na okrivljenog da ubuduće ne vrši krivična djela i istom će u cjelosti biti ostvarena svrha izricanja uslovne osude iz čl. 52 KZCG, a u okviru opšte svrhe izricanja krivičnih sankcija iz čl. 4 st.2 KZ-a CG.

Odluku o troškovima krivičnog postupka Sud je donio primjenom odredbi čl. 226, 227 i 229 ZKP-a, a isti se odnose na sudski paušal u iznosu od 50,00 €, koji je odmjeren shodno dužini trajanja postupka, složenosti predmeta i imovinskim prilikama okrivljenog.

Na osnovu izloženog, a u smislu čl. 374 ZKP-a, odlučeno je kao u izreci.

OSNOVNI SUD U PODGORICI

Dana, 25.03.2013 godine
ZAPISNIČAR SUDIJA,
Lidija Radetić,s.r. Larisa Mijušković-Stamatović,s.r.

PRAVNA POUKA :

Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko ovog suda.

ZTO: Radetić Lidija