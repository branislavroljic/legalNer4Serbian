OSNOVNI SUD U PLAVU

K.br. 4/2015
U IME CRNE GORE
Osnovni sud u Plavu , sudija Hilmija Sujković, sa zapisničarem Senadom Radončić, u krivičnom predmetu okrivljenog O. B., iz sela G. R., opština P., zbog produženog krivičnog djela posebni slučajevi falsifikovanje isprave iz čl. 413. st. 1. tačka 5. u vezi sa čl. 412. st. 1. i čl. 49 Krivičnog Zakonika, po optužnom predlogu ODT u Plavu Kt.br. 53/2014 od 19.01.2015 godine, po održanom usmenom, javnom, glavnom pretresu, u prisustvu: Državnog tužioca u Plavu Rugovac Drite, okrivljenog i njegovog branioca advokata D. B., donio je i javno objavio dana 25.06.2015 godine
P R E S U D U
Okrivljeni O. B., JMBG ..., od oca L. i majke P. rodjene R., rodjen ... godine, u selu G. R., gdje i prebiva, opština P., državljanin Crne Gore, penzioner, oženjen, otac troje djece, pismen, završio Visoku diplomatsku školu, srednjeg imovnog stanja, neosudjivan.

Na osnovu člana 373. stav 1. tačka 1. Zakonika o krivičnom postupku.

OSLOBAĐA SE OD OPTUŽBE
Da je:

U periodu od 28. januara do 07. februara 2013. godine, u M., opština P., u svojstvu predsjednika Savjeta Mjesne zajednice M., neovlašćeno upotrebljavao pravi pečat "MZ M." prilikom sačinjavanja i izdavanja 182 isprave - potvrde za isto toliko mještana te MZ, na način što je po zahtjevima mještana MZ M. izdao potvrde rednih brojeva: ..., te je u svakoj od njih naveo ime i prezime vlasnika domaćinstva, vrstu i količinu namirnica koje su se pokvarile u rashladnim uređajima usled nestanka električne energije u dužem vremenskom periodu na području te MZ tokom januara mjeseca 2013. godine, nakon čega je iste potvrde svojeručno potpisivao i ovjeravao prečatom "MZ M.", iako je znao da u smislu člana 51. stav 1. i člana 59. Odluke o mjesnim zajednicama ( "Sl.list CG-opštinski propisi" br. 6/2007), nije nadležan za izdavanje isprava-potvrda i da će tako sačinjene i ovjerene potvrde biti upotrijebljene od strane građana kojima su izdate,
- čime bi izvršio produženo krivično djelo posebni slučajevi falsifikovanja isprave iz člana 413. stav 1. tačka 5. u vezi sa članom 412. stav 1. i članom 49. Krivičnog zakonika Crne Gore,
Troškovi krivičnog postupka padaju na teret budžetskih sredstava, shodno čl. 230. st. 1. ZKP .

O b r a z l o ž e n j e
Osnovno državno tužilaštvo u Plavu, optužnim predlogom Kt.br.53/2014 od 19.01.2015 godine, optužilo je O. B., iz sela G. R., opština P., za produženo krivično djelo posebni slučajevi falsifikovanje isprave iz čl. 413. st. 1. tačka 5. u vezi sa čl. 412. st. 1. i čl. 49 Krivičnog Zakonika
Pri podnesenom optužnom predlogu je sve do kraja krivičnog postupka u svemu ostala i Državni tužilac u Plavu Rugovac Drita, pa je u završnoj riječi predložila sudu da okrivljenog O.B., oglasi krivim za navedeno krivično djelo i osudi ga na novčanu kaznu u iznosu od 1.200,00 eura.

Izjašnjavajući se o optužbi Osnovnog državnog tužilaštava u Plavu, okrivljeni O. Br. u svojim odbranama iz prethodnog postupka i sa glavnog pretresa ne priznaje izvršenje krivičnog djela koje mu je ovom optužbom stavljeno na teret, braneći se da je kao predsjednik MZ M. imao ovlašćenje ne samo za sačinjavanje i izdavanje 118 spornih potvrda već i za njihovu ovjeru okruglim pečatom ove zajednice. Pri tom je objašnjavajući razloge ovjeravanja i izdavanja ovih potvrda istakao da je u januaru mjesecu 2013 godine, na cijeloj teritoriji opštine P., pa i na području MZ M., čiji je predsjednik , došlo do dužeg nestanka električne struje, usled čega je došlo do kvarenja životnih namirnica u rashladnim uredjajima gradjana ove zajednice. Kako je prekid u snabdijevanju električne energije u pojedinim djelovima MZ M. trajao duže od 7 dana, a u nekima i preko 20 dana, to su gradjani koji su pretrpjeli štetu usled kvarenja životnih namirnica, njemu kao predsjedniku Mjesne zajednice počeli podnositi pisane zahtjeve radi utvrdjivanja ove štete. Zbog svega toga je Savjet Mjesne zajednice M. na svojoj sjednici od 25.01.2013 godine, donio odluku kojom ga je ovlastio da kao predsjednik ove zajednice izadje u susret svim gradjanima koji su pretrpjeli štetu, tako što će na njihove pismene zahtjeve izlaziti na lice mjesta , utvrdjivati pretrpljenu štetu i u pogledu te štete im izdati odgovarajuće potvrde. Iz tih razloga je, nakon što bi prethodno podnesene zahtjeve zaveo u internoj svesci, lično obilazio sva domaćinstva na koja su se ovi zahtjevi odnosili i tom prilikom u svakom ovom domaćinstvu u prisustvu svjedoka utvrdjivao vrstu i količinu pokvarenih namirnica. To je radio na način što su svi zajedno vršili pregled pokvarenih životnih namirnica nakon čega bi on , zbog velikog broja podnesenih zahtjeva, odlazio u drugo domaćinstvo dok bi svjedoci i podnosilac zahtjeva ostajali i po njegovom nalogu vršili mjerenje pokvarenih namirnica i njihovo stavljanje u najlonske kese. Po obilasku ostalih domaćinstava bi se ponovo vraćao u ranije obidjeno domaćinstvo i lično provjeravao da li su svjedoci i podnosilac zahtjeva postupili po njegovom nalogu. Pri tom je svim podnosiocima zahtjeva savjetovao da u vezi pokvarenih namirnica obavijeste i Veterinarsku ambulantu u P., mada je znao da je i ona bila zatrpana takvim zahtjevima i da veterinar zbog velike prezauzetosti neće biti u mogućnosti da obidje sva zainteresovana domaćinstva. Tek nakon toga je podnosiocima zahtjeva izdavao predmetne potvrde koje je uglavnom ispisivao svojeručno i nakon toga svaku od njih lično potpisivao i ovjeravao okruglim pečatom koji je kao predsjednik Mjesne zajednice dužio. Prije toga je sve ove potvrde zavodio u djelovodnik i u njima pored vrste i količine pokvarenih namirnica upisivao još i imena svjedoka koji su zajedno sa njim utvrdjivali vrstu i količinu pokvarenih namirnica. Dalje je naveo da kao predsjednik Mjesne zajednice, na zahtjeve gradjana ove zajednice, izdaje više vrsta potvrda po raznim osnovima i da prilikom njihovog zavodjenja i ovjeravanja koristi ne samo četvrtasti zavodni štambilj već i okrugli pečat , koje lično duži i čuva. Na kraju je naveo da sve te potvrde izdaje u interesu gradjana i da ga na takvo postupanje obavezuju ne samo Zakon o lokalnoj samoupravi već i Odluka o Mjesnim zajednicama skupštine opštine P..

U završnoj riječi je u potpunosti prihvatio konačnu riječ svog branioca advokata D. B., koji je istakao da u konkretnom slučaju u radnjama okrivljenog O. B. nema elemenata krivičnog djela koje mu je javnom optužbom stavljeno na teret, jer je odredbom čl. 51 Odluke o Mjesnim zajednicama Skupštine opštine P. propisano da predsjednik Mjesne zajednice, osim toga što potpisuje akte koje donosi Savjet odgovara još i za upotrebu i čuvanje pečata, što znači da je samim tim i bio ovlašćen da sa ovim pečatom ovjerava predmetne potvrde. Na takvo postupanje ga je obavezivala i posebna Odluka Savjeta Mjesne zajednice M., čiji je predsjednik, obzirom da je ovom odlukom bio ovlašćen ne samo da obidje sva domaćinstva na području MZ M. koja su pretrpjela štetu usled nestanka električne struje već i da im kao dokaz o pretrpljenoj šteti izda odgovarajuće potvrde, što je on u konkretnom slučaju i uradio.Zbog svega toga smatra da je njegov branjenik, kao predsjednik Mjesne zajednice M., bio ovlašćen na izdavanje potvrda koje mu se stavljaju na teret i da u takvim njegovim radnjama nema elemenata krivičnog djela posebni slučajevi falsifikovanje isprave iz čl. 413. st. 1. tačka 5. u vezi sa čl. 412 . st. 1. Krivičnog zakonika, pa je s tim u vezi i predložio da ga sud za ovo djelo oslobodi od optužbe.

Radi provjere odbrane okrivljenog O. B. kojom isti u potpunosti negira izvršenje krivičnog djela koje mu je stavljeno na teret, sud je u dokaznom postupku izveo sledeće dokaze: saslušao svjedoke Z. K., L. D., J. Z., G. D., J. B., K. V., P. S., T. D., Ž. V. , M. M., F. S., K. B., L. V., L. R. i U. S., pročitao potvrde predsjednika Mjesne zajednice M. br: ... od 07.02.2013. godine, Odluku Savjeta Mjesne zajednice M. br. ... od 25.01.2015 godine, potvrdu Uprave policije – Odjeljenja bezbijednosti P. o privremenom oduzimanju predmeta br. sl.-... od 13.01.2015 godine, zapisnik sa sjednice Zbora gradjana Mjesne zajednice M. od 27.11.2011 godine , dopis D.O.O. „V. a.“ P. br. ... od 24.05.2015 godine i Izvod iz kaznene evidencije za okrivljenog O. B. br. KE 15/2015 i izvršio uvid u djelovodnik Mjesne zajednice M. za 2013 godinu , pa je svestranom ocjenom izvedenih dokaza i njihovim uporedjivanjem sa navodima javne optužbe i odbranom okrivljenog našao da u radnji okrivljenog , činjenično opisanoj u dispozitivu optužnog predloga, nijesu sadržani svi bitni elementi produženog krivičnog djela posebni slučajevi falsifikovanje isprave iz čl. 413. st. 1. tačka 5. u vezi sa čl. 412. st. 1. i čl. 49 Krivičnog Zakonika i da samim tim djelo koje mu je stavljeno na teret nije krivično djelo, i to iz sledećih razloga:

U toku krivičnog postupka je nesporno utvrdjeno, kako na osnovu odbrane okrivljenog O. B. tako i na osnovu ostalih izvedenih dokaza, da je u januaru mjesecu 2013 godine, na području opštine Plav pa i na području Mjesne zajednice M., došlo do višednevnog nestanka električne energije. Na osnovu odbrane okrivljenog, iskaza saslušanih svjedoka i Odluke Mjesne zajednice B. br. ... od 25.01.2013 godine, je dalje , takodje nesporno utvrdjeno , da je ovom odlukom Savjet MZ M. obavezao okrivljenog O. B., kao predsjednika Savjeta, da na osnovu podnesenih pismenih zahtjeva gradjana ove zajednice istima izdaje i potpisuje potvrde o šteti koju su pretrpjeli usled nestanka električne energije u toku januara mjeseca 2013 godine. Konačno, na osnovu odbrane okrivljenog, djelovodnika Mjesne zajednice M. za 2013 godinu i 182 sporne potvrde , nesporno je utvrdjeno i to da je okrivljeni O.B. , kao predsjednik Mjesne zajednice M., lično izdao tj. potpisao i ovjerio sve ove potvrde i u njima konstatovao štetu koju su lica na koja se odnose pretrpjela usled kvarenja životnih namirnica usled nestanka električne energije.

Medjutim, da bi u radnjama okrivljenog O. B., koje mu se javnom optužbom stavljaju na teret, postojalo biće krivičnog djela posebni slučajevi falsifikovanje isprave iz čl. 413. st. 1. tačka 5. u vezi sa čl. 412. st. 1. i čl. 49 Krivičnog Zakonika, bilo je potrebno utvrditi ne samo da je prilikom izdavanja i ovjere spornih potvrda gradjanima Mjesne zajednice Murino neovlašćeno upotrijebio okrugli pečat ove zajednice, već i da je to učinio sa sviješću da za izdavanje tih i takvih potvrda nije bio niti ovlašćen niti nadležan.

Ovo iz razloga jer je čl. 413 . st. 1. tačka 5. Krivičnog zakonika odredjeno da krivično djelo posebni slučajevi falsifikovanje isprave čini onaj ko ispravu načini na taj način što neovlašćeno upotrijebi pravi pečat ili znak, što znači da je za postojanje ovog krivičnog djela potrebno ostvarenje sledećih zakonskih elemenata: pravljenje isprave neovlašćenom upotrebom pravog pečata ili znaka, kao objektivnog i da se pravljenje takve isprave vrši sa sviješću i namjerom učinioca da se ista upotrijebi kao prava, kao subjektivnog elementa, pa nepostojanje bilo kojeg od navedenih elemenata isključuje i postojanje samog krivičnog djela.

Optužba inače smatra da su u konkretnom slučaju na strani okrivljenog O. B. ispunjeni svi zakonski elementi produženog krivičnog djela posebni slučajevi falsifikovanje isprave iz čl. 413. st. 1. tačka 5. u vezi sa čl. 412. st. 1. i čl. 49 Krivičnog Zakonika, i to kako objektivni tako i subjektivni, dok okrivljeni u svojoj odbrani tvrdi suprotno, braneći se da je tačno da je sporne potvrde lično potpisao i ovjerio pečatom MZ M. ali da nije tačno niti da za upotrebu ovog pečata nije bio ovlašćen niti da je to učinio sa namjerom da na taj način napravi lažnu ispravu kako bi se ista kasnije upotrijebila kao prava, kako to u podnesenom optužnom predlogu tvrdi Državni tužilac.

Da bi provjerio kako osnovanost navoda javne optužbe u pogledu krivice i krivično pravne odgovornosti okrivljenog O. B. za predmetno krivično djelo tako i osnovanost odbrane okrivljenog kojom negira izvršenje ovog djela, sud je , kao što je već navedeno, saslušao okrivljenog i izveo sve potrebne dokaze, pa je njihovom uporednom analizom i ocjenom našao da izvedeni dokazi nijesu mogli potvrditi navode optužbe niti u pogledu postojanja objektivnog niti u pogledu postojanja subjektivnog elementa krivičnog djela posebni slučajevi falsifikovanje isprave koje mu je ovom optužbom stavljeno na teret.

Tako navode javne optužbe u pogledu postojanja bitnih elemenata krivičnog djela posebni slučajevi falsifikovanje isprave iz čl. 413. st. 1. tačka 5. u vezi sa čl. 412. st. 1. i čl. 49 Krivičnog Zakonika, koje je ovom optužbom stavljeno na teret okrivljenom Otašević Branislavu, a samim tim i u pogledu njegove krivice i krivično pravne odgovornosti za ovo krivično djelo, ne samo da u svojim iskazima nijesu mogli potvrditi ni svjedoci : L. D., J. Z., J. B., K.V., P. S., T. D., Ž. V. , M. M., F. S., K. B., L. V., L. R. i U.Sk., već su isti čak ove navode u potpunosti i negirali , saglasno istakavši da im je okrivljeni sve sporne potvrde u pogledu pričinjene štete zbog kvarenja životnih namirnica u zamrzivačima usled nestanka električne struje izdao na njihove pismene zahtjeve i na osnovu ovlašćenja koje je imao kao predsjednik Mjesne zajednice M. u kojoj žive i ostvaruju svoja gradjanska prava. Naime, izjašnjavajući se na okolnosti izdavanja spornih potvrda od strane okrivljenog O. B., svi pomenuti svjedoci su saglasno naveli da su zbog prekida u snabdijevanju električnom energijom, u toku januara mjeseca 2013 godine, pretrpjeli odredjenu materijalnu štetu usled kvarenja životnih namirnica i da se zbog utvrdjivanja ove štete većina od njih obraćala ne samo Elektrodistribuciji P. već i Veterinarskoj ambulaniti P.. Kako na ove njihove zahtjeve nije odgovoreno niti od strane Elektrodistribucije niti od strane Veterinarske ambulante, to su se zahtjevima slične sadržine počeli obraćati i okrivljenom O. B., kao predsjedniku Mjesne zajednice. Zbog toga je isti, odlučujući po ovim njihovim zahtjevima, shodno svojim ovlašćenjima i počeo izdavati sporne potvrde kao dokaz o šteti koju su pretrpjeli, i to je činio tek nakon što bi se izlaskom na lice mjesta , u prisustvu svjedoka koji su navedeni u spornim potvrdama , prethodno lično uvjerio o pričinjenoj šteti, odnosno o vrsti i količini pokvarenih namirnica.

Što se tiče svjedoka Z. K. i G. D. koje je sud takodje saslušao u toku dokaznog postupka, ovi svjedoci, i pored toga što su i sami pretrpjeli štetu usled kvarenja životnih namirnica zbog nestanka električne struje, nijesu podnosili nikakve zahtjeve okrivljenom O. B. kao predsjedniku Mjesne zajednice M. za izdavanje potvrda o ovoj šteti, tako da se iz tog razloga nijesu ni mogli izjasniti na ove okolnosti. Medjutim, svojim izjavama u dijelu da su kao članovi Savjeta Mjesne zajednice M. učestvovali u donošenju Odluke br. ... od 25.01.2013 godine, kojom su okrivljenog O. B. ovlastili da kao predsjednik Mjesne zajednice svim licima koja su pretrpjela takvu štetu na njihov zahtjev izda tražene potvrde, su takodje negirali navode javne optužbe da isti nije imao ovlašćenje za ovjeru spornih potvrda okruglim pečatom Mjesne zajednice i da je takvim svojim radnjama počinio krivično djelo koje mu je javnom optužbom stavljeno na teret.

Konačno , navode javne optužbe u pogledu postojanja bitnih elemenata krivičnog djela koje je javnom optužbom stavljeno na teret okrivljenom O. B. nijesu mogli potvrditi ni izvedeni pismeni dokazi: zapisnik sa sjednice Zbora gradjana Mjesne zajednice M. od 27.11.2011 godine, i Odluka Savjeta Mjesne zajednice M. br. ... od 25.01.2013 godine, jer je i na osnovu ovih dokaza takodje nesporno utvrdjeno da je okrivljeni O. B. sve sporne potvrde izdao i ovjerio u svojstvu predsjednika Savjeta Mjesne zajednice M. i da je samim tim i imao ovlašćenje za njihovu ovjeru okruglim pečatom koji duži. Ovakvo njegovo ovlašćenje je prema stanovištu suda proizilazilo ne samo iz ovog zapisnika i odluke već i iz članova : 5, 6 i 51. st. 1. Odluke o Mjesnim zajednicama, kojima je propisano da Mjesna zajednica ima svojstvo pravnog lica (stav 5), da kao takva ima svoj pečat i štambilj (stav 6) i da je predsjednik Mjesne zajednice, pored drugih taksativno nabrojanih ovlašćenja, odgovoran a samim tim i ovlašćen i za upotrebu i čuvanje pečata. Kako je istovremeno članom 2. stav 1. iste Odluke propisano da se Mjesna zajednica osniva radi zadovoljenja potreba i interesa lokalnog stanovništva te kako predsjednik Savjeta Mjesne zajednice , shodno čl. 51 ove odluke, predstavlja i zastupa Mjesnu zajednicu i Savjet, to samim tim proizilazi da i on takodje u ime Mjesne zajednice zastupa interese i potrebe gradjana Mjesne zajednice čiji je predsjednik i da u tom smislu, radi ostvarivanja ovih interesa i potreba može preduzimati odredjene radnje i izdavati razne potvrde pa i potvrde o pretrpljenoj šteti, kako je to učinio u konkretnom slučaju.

Pri tom ovaj sud i pored toga što smatra da iz utvrdjenog činjeničnog stanja, s obzirom na činjenicu da većina saslušanih lica kojima su izdate sporne potvrde nije mogla dokazati porijeklo pokvarenih namirnica iz ovih potvrda, proizilazi krivično djelo falsifikovanje isprave iz čl. 412 st. 1. Krivičnog zakonika, nije cijenio istinitost sadržine ovih potvrda već se kretao samo u okvirima opisa radnje iz optužnog predloga Osnovnog državnog tužilaštva u Plavu. Ovo iz razloga jer bi u tom slučaju postupio suprotno čl. 369 ZKP i povrijedio identitet optužbe, obzirom da je Osnovno državno tužilaštvo u Plavu podnesenim optužnim predlogom okrivljenom O. B. stavilo na teret neovlašćenu upotrebu pečata MZ M. , kao radnju izvršenja krivičnog djela posebni slučajevi falsifikovanje isprave iz čl. 413. st. 1. tačka 5. Krivičnog Zakonika i samo ovom krivičnom djelu i prilagodilo činjenični opis. Samim tim bi sud eventualnom izmjenom činjeničnog opisa u tom pravcu i prekvalifikacijom krivičnog djela povrijedio identitet optužbe, jer bi u tom slučaju morao promijeniti samu radnju izvršenja krivičnog djela, koja predstavlja bitno obilježje svakog krivičnog djela, pa i ovog.

Naime, jasno je da je sud, imajući u vidu načelo identiteta presude i optužbe iz čl. 369 st. 1. ZKP, po kome se presuda može odnositi samo na lice koje je optuženo i samo na djelo koje je predmet optužbe sadržane u podignutom, odnosno na glavnom pretresu izmijenjenom optužnom aktu, prilikom donošenja presude vezan činjeničnim opisom djela sadržanim u optužnom aktu i da shodno tome , kao i činjenici da Državni tužilac ni u svojoj konačnoj riječi nije prilagodio odnosno precizirao činjenični opis u tom pravcu, nije ni bio ovlašćen na takvu izmjenu tim prije što drugačije utvrdjeno činjenično stanje u konketnom slučaju nije povoljnije za okrivljenog.

Dakle , kako iz činjeničnog opisa podnesenog optužnog predloga nesporno proizilazi da se okrivljenom O. B. stavlja na teret neovlašćena upotreba pečata Mjesne zajednice M. prilikom ovjere i izdavanja 182 predmetne potvrde gradjanima Mjesne zajednice, čiji je predsjednik, kao radnja izvršenja krivičnog djela posebni slučajevi falsifikovanje isprave iz čl. 413. st. 1. tačka 5 Krivičnog zakonika te kako Državni tužilac u Plavu, s obzirom na utvrdjeno činjenično stanje, u završnoj riječi nije izmijenio podneseni optužni predlog niti u njegovom činjeničnom opisu niti u pogledu pravne kvalifikacije djela, to je jasno da zbog svega toga sud okrivljenog u konkretnom slučaju nije ni mogao oglasiti krivim za ovo krivično djelo.

Sud inače nije prihvatio predlog odbrane da se u dopunu dokaznog postupka, radi dokazivanja činjenice da sporne potvrde prema stanovištu sudija koje su postupale u ovim predmetima nemaju svojstvo isprave, izvedu dokazi uvidom u spise parničnih predmeta Osnovnog suda u Plavu: P.br. 108/14, P.br. 128/14, P.br. 163/14 i P.br. 176/14 , a ovo iz razloga jer je definicija isprave utvrdjena čl. 142. st. 27 Krivičnog zakonika, tako da se samim tim nikako ne može utvrdjivati na osnovu stavova sudija koji su postupali u predloženim parničnim predmetima.

Valja istaći da je sud prilikom donošenja ove odluke cijenio i ostale izvedene dokaze , ali iste nije posebno obrazlagao nalazeći da nemaju karakter odlučujućih činjenica za eventualno drugačije presudjenje u ovoj krivično pravnoj stvari.

Prema tome, pošto u konkretnoj krivičnoj stvari u radnjama okrivljenog O. B. nijesu sadržani niti objektivni niti subjektivni elementi produženog krivičnog djela posebni slučajevi falsifikovanje isprave iz čl. 413. st. 1. tačka 5. u vezi sa čl. 412. st. 1. i čl. 49 Krivičnog Zakonika, to samim tim nije ostvareno ni biće ovog krivičnog djela, pa je sud na osnovu čl. 373. st. 1. tačka 1. ZKP , okrivljenog za isto i oslobodio od optužbe.

Na osnovu čl. 230. st. 1. ZKP, odlučeno je da troškovi krivičnog postupka padaju na teret budžetskih sredstava.

Na osnovu iznijetih razloga odlučeno je kao u izreci presude.

OSNOVNI SUD U PLAVU

Dana 25.06.2015 godine
Zapisničar S U D I J A
Senada Radončić Hilmija Sujković
PRAVNA POUKA:

Protiv ove presude nezadovoljna
stranka ima pravo žalbe u roku od
8 dana od dana prijema iste preko
ovog sudaVišem sudu B. Polje
DNA:1 x Osnovnom državnom tužilaštvu Plav
1 x okrivljenom O. B.

1 x braniocu okrivljenog adv. D. B.