K.br.5/21
U IME CRNE GORE
OSNOVNI SUD U DANILOVGRADU, kao krivični, sudija Sonja Keković, uz učešće Ane Ivanović, kao zapisničara, u krivičnom predmetu protiv okrivljenog R. M.a, koga brani branilac V.M., advokat iz N., zbog krivičnog djela falsifikovanje isprave iz čl.412 st.1 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.1195/20 od 04.02.2021. godine, koji je na ročištu povodom odlučivanja o sporazumu o priznanju krivice zastupao Vukas Radonjić, tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 14.05.2021. godine, donio je

P R E S U D U
Okrivljeni R. M.E, JMBG..., od oca R. i majke J., rođene T., rođen.... godine u D., sa prebivalištem u D., na adresi V. b.b., državljanin Crne Gore, razumije crnogorski jezik, njegov jezik je crnogorski, pismen, završio Višu ugostiteljsku školu, penzioner, oženjen, otac troje djece, lošeg imovnog stanja, osuđivan presudom Opštinskog suda u Titogradu K.br.589/72 od 14.02.1974. godine, zbog krivičnog djela iz čl.141 st.1 KZ, na kaznu zatvora u trajanju od 20 (dvadeset) dana.

Kriv je

Što je:

Dana 06. aprila 2020. godine u Danilovgradu, svjestan svog djela čije izvršenje je htio i znajući da je njegovo djelo zabranjeno, napravio lažnu ispravu, na način što je u izjavu za penzionere PIO (SAVA osiguranje) bez broja, u privrednom društvu doo “Auto moto“ Danilovgrad, unio podatke B. T.e i označenu izjavu, kojom navodno B. T.a daje saglasnost da se od njegove penzije na ime troškova registracije vozila, stavi administrativna zabrana i odbije ukupan iznos od 229,17 eura u deset mjesečnih rata, ovjerio potpisom B. T.e tako što je svojeručno ispisao njegovo ime i prezime na mjestu gdje treba da stoji potpis penzionera, a bez znanja i saglasnosti B. T.e, pri čemu je na mjestu gdje treba da stoji broj telefona penzionera upisao svoj broj telefona, pa je ovakvu lažnu ispravu predao ovlašćenim službenicima doo SAVA agent i doo “Auto moto“ Danilovgrad,
- čime je izvršio krivično djelo falsifikovanje isprave iz čl.412 st.1 Krivičnog zakonika Crne Gore.

Pa sud okrivljenom R. M.u, primjenom citiranih zakonskih propisa, te čl. 4, 5, 13, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti ako okrivljeni za vrijeme od 1 (jedne) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka - sudskog paušala uplati novčani iznos od 30,00 €, u roku od 15 dana po pravosnažnosti presude.

Na osnovu čl.75 st.1 KZ CG, od okrivljenog R. M.a trajno se oduzima original izjava za penzionere od 06.04.2020. godine.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.1195/20 od 04.02.2021. godine, okrivljenom R. M.u je stavljeno na teret izvršenje krivičnog djela falsifikovanje isprave iz čl.412 st.1 Krivičnog zakonika Crne Gore.

Dana 19.03.2021. godine, uz dopis Osnovnog državnog tužilaštva u Podgorici Kt.br.1195/20 od 17.03.2021. godine, Osnovnom sudu u Danilovgradu su dostavljeni zapisnik o pregovaranju Kt.br.1195/20 od 17.03.2021. godine, zapisnik o saslušanju okrivljenog R. M.a Kt.br.1195/20 od 17.03.2021. godine i sporazum o priznanju krivice Kt.br.1195/20 od 17.03.2021. godine, zaključen između državnog tužioca Osnovnog državnog tužilaštva u Podgorici Jelene Protić i okrivljenog R. M.a, u prisustvu branioca okrivljenog, advokata M.V., a radi odlučivanja o sporazumu o priznanju krivice.

Na ročištu za razmatranje sporazuma o priznanju krivice, održanom dana 10.05.2021. godine, sud je pročitao dokaze predložene optužnim predlogom: iskaz svjedoka B. T.e sa zapisnika o saslušanju svjedoka Kt.br.1195/20 od 26.01.2021. godine, sačinjenim pred ODT-om u Podgorici; izvještaj o grafološkom vještačenju br.3055/20 od 16.12.2020. godine; izvršio uvid u izjavu za penzionere od 06.04.2020. godine; pročitao izvod iz kaznene evidencije Ministarstva pravde, ljudskih i manjinskih prava Crne Gore br.05/2-041-2635/21 od 09.03.2021. godine, na ime okrivljenog R. M.a; rješenje Osnovnog suda u Danilovgradu Kv.br.19/17 od 12.07.2017. godine; rješenje Osnovnog suda u Herceg Novom Kv.br.56/07 od 21.01.2008. godine; zapisnik o pregovaranju Kt.br.1195/20 od 17.03.2021. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici Jelene Protić i okrivljenog R. M.a, u prisustvu branioca okrivljenog, advokata V.M.a; zapisnik o saslušanju okrivljenog R. M.a Kt.br.1195/20 od 17.03.2021. godine, sačinjen pred ODT-om u Podgorici i sporazum o priznanju krivice Kt.br.1195/20 od 17.03.2021. godine, zaključen između državnog tužioca Osnovnog državnog tužilaštva u Podgorici Jelene Protić i okrivljenog R. M.a, u prisustvu branioca okrivljenog, advokata M. V. Na istom ročištu, zastupnik optužbe, okrivljeni i njegov branilac su izmijenili navedeni sporazum o priznanju krivice, na način što se iz člana 3 sporazuma briše cijeli stav 3, a prednje nakon što je branilac okrivljenog dostavio sudu na ročište potvrdu iz koje se utvrđuje da je okrivljeni R. M.e dana 07.05.2021. godine, uplatio novac u iznosu od 230,00 eura, svjedoku B. T.i.

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog R. M.a i da je okrivljeni u vrijeme i na način opisan u izreci ove presude učinio krivično djelo falsifikovanje isprave iz čl.412 st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, porodične prilike - oženjen, otac troje djece, da je lošeg imovnog stanja, kao i starosnu dob u vrijeme izvršenja krivičnog djela (71 godina u vrijeme izvršenja krivičnog djela), dok je od otežavajućih okolnosti na strani okrivljenog cijenio njegovu raniju osuđivanost presudom Opštinskog suda u Titogradu K.br.589/72 od 14.02.1974. godine, zbog krivičnog djela iz čl.141 st.1 KZ, na kaznu zatvora u trajanju od 20 (dvadeset) dana. Imajući u vidu navedene olakšavajuće okolnosti na strani okrivljenog, sud nalazi da će se u konkretnom slučaju izrečenom uslovnom osudom, kojom je okrivljenom R. M.u utvrđena kazna zatvora u trajanju od 3 (tri) mjeseca, sa rokom provjeravanja u trajanju od 1 (jedne) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka - sudskog paušala uplati novčani iznos od 30,00 eura, koji paušal je određen shodno složenosti i trajanju postupka, uz ocjenu imovinskih prilika okrivljenog. Prednje troškove okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Mjera bezbjednosti oduzimanje predmeta - original izjave za penzionere od 06.04.2020. godine, izrečena je na osnovu čl.75 st.1 Krivičnog zakonika Crne Gore, jer se radilo o predmetu upotrijebljenom za izvršenje krivičnog djela, koji je svojina okrivljenog R. M.a.

Na osnovu izloženog, a u smislu odredbe čl.303 st.1 i čl.374 Zakonika o krivičnom postupku, odlučeno je kao u izreci presude.

ZAPISNIČAR SUDIJA
Ana Ivanović, s.r. Sonja Keković, s.r.

PRAVNA POUKA: Protiv ove presude nije dozvoljena žalba.

DOSTAVITI:

- ODT-u u Podgorici
- Okrivljenom R. M.u
- Braniocu okrivljenog, advokatu V.M.u