U IME CRNE GORE!
Posl.br.K.92/14
OSNOVNI SUD U HERCEG NOVOM,po sudiji Leković Branislavu, uz učešće zapisničara Milović Tereze, u krivičnom predmetu protiv okrivljenih G.M. i G.G. povodom optužnog predloga ODT H.Novi Kt.68/14 od 30.06.2014 godine zbog krivičnog djela iz čl.403.stav 2. u vezi stava 1 u vezi čl.23 KZCG , nakon javnog glavnog pretresa održanog dana 10.09.2014 godine u prisustvu okrivljeih G.M. i G.G. i njenog branioca adv.B.B. i zamjenika ODT Herceg Novi Pavlović Nade, donio je i javno objavio sljedeću

P R E S U D U
I
Okrivljeni G.M., JMBG ..., od oca P. i majke N. ,rođene B.,rođen ... godine u HN,sa prebivalištem u I.-...,po zanimanju penzioner,sa mjesečnom penzijom od 430,00 eura,oženjen,bez djece,neosuđivan.

K R I V J E
Što je:

u periodu od neutvrđenog datuma do 13.03.2014 godine,u Sutorini,opština Herceg Novi,u podrumskom prostoru svoje porodične kuće ,u bijelom zamrzivaču, protivno čl.10A st.1 Zakona o oružju (Službeni list RCG 49/04 i Službeni list CG 49/08,20/11 i 40/11) neovlašćeno držao eksplozivno rasprskavajuće oružje kategorije A-dvije ručne bombe M 52R i M 52PZ,čije nabavljanje,držanje i nošenje je građanima zabranjeno,te u istom periodu,u magacinu sa gornje strane porodične kuće, protivno čl.24 Zakona o oružju (Službeni list RCG 49/04 i Službeni list CG 49/08, 20/11 i 40/11), neovlašćeno držao 107 komada municije cal.7,9 mm,23 komada municije cal.12 mm,za lovačku pušku i jedan metak cal.7,62 mm,za automatsku pušku,čije je držanje bez odgovarajuće isprave o oružju takođe zabranjeno, pri čemu je bio svjestan svoga djela i htio njegovo izvršenje,
- čime je izvršio krivično djelo nedozvoljeno držanje oružja i eksplozivnih materija iz čl.403 st.2 u vezi st.1 Krivičnog zakonika Crne Gore,
pa mu sud na osnovu citiranog zakonskog propisa i primjenom čl. 4, 32, 36, 42, 52, 53 i 54 KZ CG te čl.374 i 229 stav 1 ZKP-a , i z r i č e
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se navedena kazna neće izvršiti ukoliko okrivljeni u roku od 1 (jedne) godine od pravosnažnosti presude ne izvrše novo krivično djelo.

Na osnovu čl.75 st.1 KZ CG okrivljenom G.M. izriče se m j e r a b e z b j e d n o s t i oduzimanja predmeta - dvije ručne bombe M 52R i M 52PZ, 107 komada municije cal.7,9 mm,23 komada municije cal.12 mm,za lovačku pušku i jedan metak cal.7,62 mm.

Okrivljeni se obavezuje da plati troškove krivičnog postupka u paušalnom iznosu od 30,00 eura u korist budžeta Crne Gore na žiro račun 832-158-14 u roku od 15 dana od pravosnažnosti presude.

II
Okrivljena G.G., rođena J.,od oca N. i majke M.,rođene Š.,rođena ... godine u BP,stalno nastanjena u I.,...,udata,bez djece,po zanimanju ugostiteljski radnik,zaposlena sa mjesečnom zaradom od 200,00 eura, državljanka Crne Gore,osuđivana presudom Osnovnog suda Herceg Novi K.62/14 od 10.06.2014 godine zbog krivičnog djela nasilje u porodici ili porodičnoj zajednici iz čl.220.stav 1. KZCG.

Na osnovu čl.373.tačka 2.ZKP-a
OSLOBAĐA SE OD OPTUŽBE
Da je :

u periodu od neutvrđenog datuma do 13.03.2014 godine,u Sutorini,opština Herceg Novi,u podrumskom prostoru svoje porodične kuće ,u bijelom zamrzivaču, protivno čl.10A st.1 Zakona o oružju (Službeni list RCG 49/04 i Službeni list CG 49/08,20/11 i 40/11) neovlašćeno držala eksplozivno rasprskavajuće oružje kategorije A-dvije ručne bombe M 52R i M 52PZ,čije nabavljanje, držanje i nošenje je građanima zabranjeno ,pri čemu je bila svjesna svoga djela i htjela njegovo izvršenje.

- čime bi izvršila krivično djelo nedozvoljeno držanje oružja i eksplozivnih materija iz čl.403 st.2 u vezi st.1 Krivičnog zakonika Crne Gore,
Na osnovu čl.230.stav 1 ZKP-a troškovi postupka padaju na teret budžetskih sredstava suda.

O b r a z l o ž e n j e
ODT u Herceg Novom podnio je ovom sudu optužni predlog KT.br.68/14 od 30.06.2014 godine protiv okrivljenog G.M. i G.G. zbog krivičnog djela nedozvoljeno držanje oružja iz čl.403.stav 2 u vezi stava 1 u vezi čl.23 KZCG Konačno je zamjenik tužioca na glavnom pretresu ostao pri optužnom predlogu i predložio sudu da okrivljene oglasi krivim i osudi po zakonu.

Okrivljeni G.M. je u bitnom izjavio da su tačni navodi da se u njegovoj kući nalazilo oružje i municija kako je to i naznačeno u krivičnoj prijavi.Objasnio je da je lovačka puška marke "Vittora" cal.12 mm neispravna,te da je istu naslijedio od svog pok.oca u 2008 godini.Inače do smrti oca živjeli su zajedno u istoj porodičnoj kući u kojoj on sada živi sa suprugom G.G.,a predmetni meci takođe pripadaju toj pušci.Osim toga pronađeni meci od karabina-puške takođe su pripadali njegovom pokojnom ocu,a taj karabin je za vrijeme rata 90-tih godina njegov otac dobio od države,a nakon rata je istu vratio dok je mucija slučajno ostala u kući. Dalje je naveo da je i on takođe u tom periodu rata 90-tih bio zadužio pušku i metke,ali je sve to uredno vratio.Objasnio je da je tih 107 predmetnih metaka ostalo od te puške "M 48",koju je njegov otac nakon rata vratio.Predmetnih 23 komada metaka cal.12 mm za lovačku pušku su se nalazili u lovačkom opasaču i bili su zarđali i neupotrebljivi kao i ta puška.Istakao je da ne zna kako se u kući zatekao i jedan metak cal.7,72 mm za automatsku pušku i okvir od te puške a smatra da je i to vjerovatno ostalo od njegovog pokojnog oca.Naglasio je da su dvije predmetne ručne bombe koje su se nalazile u podrumu kuće u neispravnom zamrzivaču,ostavili vojnici sa sjevera njegovoj supruzi G.G. u vrijeme kada su oni svraćali u njihovu kuću na piće i kafu,jer im je tada G.G. tada tražila za uspomenu po jednu bombu.Objasnio je da je to bilo negdje 1992 ili 1993 godine za vrijeme dubrovačkog ratišta.Naglasio je da se svo to oružje nalazilo u njihovoj kući ali ni jedan komad tog oružja nije on nabavljao,već je to oružje i municija pripadalo njegovom ocu.Pojasnio je da je lošeg zdravstvenog stanja,da nije nasilan,da ga oružje nikada nije interesovalo i da nikada nikome nije prijetio upotrebom oružja.Sa suprugom G.G. ima problema u braku zbog joj je i predložio sporazumni razvod braka,ali ona na to nije pristala već mu je tada i nanijela povrede po rukama udarcima aluminijumskom šipkom.Istakao je da mj je žao što nije svo ovo oružje prijavio policiji i vratio,ali jednostavno tome nije pridavao važnosti a osim toga bio je opterećen brojnim zdravstvenim problemima.

Na glavnom pretresu je dodao da je drugookrivljena G.G. smjestila predmetne bombe u jedan neispravni zamrzivač , u jednoj nailonskoj kesi. U tom periodu je bio u dobrim porodičnim odnosima sa G.G. i bio je saglasan sa tim da ona primi te bombe koje su joj dali. Znao je da je zabranjeno držati u kući bombe i uopšte oružje bez dozvole,a nije smatrao da je važno da to prijavi u policiju,pa zbog toga i ne negira svoju krivicu. Pojasnio je da je posjedovao lovačku pušku naslijeđenu od oca koja je neispravna,kao i M48 pušku koju je vratio državi ,a otuda potiču i predmetni meci koji su pronađeni kod njega. Istakao je da je služio vojsku i bio vozač u autojedinici,stim što u vojsci nije imao obuku za rukovanje bombama tako da i ne zna da rukuje bombama. Dodao je da njegova supruga okrivljena G.G. nije služila vojsku i poznato mu je da ona ne umije da rukuje bombama. Dalje je pojasnio da je ove bombe G.G. dobila od vojnika iz kolašinske brigade za slučaj da im zatrebaju radi odbrane u vrijeme rata,a nije mogao da objasni kako bi se to odbranili tim bombama obzirom da sa istim ne umiju da rukuju niti on ,niti G.G..

Odgovarajući na pitanja suda i stranaka naveo je da kada su od njega policajci oduzeli predmetne bombe misli da su mu u policiji uzimali otiske ali nije u to siguran. Ne zna ko su vojnici koji su u kritičnom periodu u njegovoj kući ostavili predmetne bombe. Dodao je da niko od njegove rodbine nije bio u vojsci u kritičnom periodu ii niko nije svraćao kod njega,a prvi put je predmetne bombe vidio kada su ih vojnici donijeli u njegovu kuću, dakle u periodu 1992/93 godina i od starta su bile smještene u zamrzivaču i tu su bile do momenta kada ih je policija oduzela. Dalje je istakao da je moguće da je predmetne bombe on stavio u zamrzivač ,ali nije siguran.Potvrdio je da je povodom ovog događaja i oduzimanja bombi saslušan u policiji ali ne zna koji inspektor ga je saslušavao.

Okrivljena G.G. je negirala izvršenje djela koje joj je stavljeno na teret, te je u svojoj odbrani u bitnom izjavila da je sa okrivljenim G.M.m sam u poslednjem periodu u lošim porodičnim odnosima,pa je zbog toga u toku brakorazvodna parnica. Negdje prije dvije godine,možda 2012 godine dok je u suterenu porodične kuće-u garaži raspremala i htjela raščistiti stari frižider u istom je pronašla tri ručne bombe koje su bile u jednoj nailonskoj kesi. Pošto su zajedno tom prilikom raspremali garažu kako bi tu složili drva,pitala je okrivljenog G.M. otkud ove bombe u frižideru i što će mu iste. On je odgovorio da je se to ne tiče i pošto mu je kazala da će ga prijaviti policiji ako bombe ne iznese iz kuće,on joj je rekao da će ih se riješiti .Sugerisala je G.M. da bombe odnese u policiju jer neko može nastradati ako ih pronađe u zemlji i slično. Okrivljeni G.M. je u njenom prisustvu izvadio bombe iz frižidera i stavio ih na pod garaže dok su taj frižider prenijeli iz garaže u podrum od kuće i zatim je ona u taj frižider nasložila vreće i razne stvari ,a nije dalje gledala šta je G.M. uradio sa bombama,stim što joj je tada obećao da će ih se riješiti. Od tada ove bombe nije gledala, niti je G.M. ikada pitala šta je uradio sa bombama,sve do marta 2014 godine kada joj je tokom jedne svađe zaprijetio da će je ubiti bombom. Povodom kritičnog događaja, okrivljeni G.M. je nju prijavio policiji da ga je istukla,pa je ona policiji na njihova pitanja o tom događaju ispričala da joj je G.M. prijetio da će je ubiti bombom ,te im ispričala da je prije dvije godine u frižideru pronašla ove bombe. Tom prilikom kada su policajci našli bombe i dok je okrivljeni G.M. prolazio pored nje,u prisustvu policajca joj je rekao "jesi li mi se osvetila jesi". Otac G.M.v je imao lovačku pušku ,koja je nakon njegove smrti pripala u nasledstvo G.M. ,pa su predmetni meci od te puške. Negirala je da su u vrijeme rata 1992/93 godine u njihovu kuću dolazili crnogorski vojnici i rezervisti. Jedino je u tom periodu dolazio zet G.M.v iz Vukovara i njegova je porodica stanovala kod njih dvije godine,ali ni taj njegov zet nikada nije dolazio sa oružjem. Istakla je da ne umije da rukuje oružjem niti bombama. G.M. je pucao iz puške i zna da rukuje sa puškom ,a nije joj poznato da li zna da rukuje sa bombama. Nije joj poznato otkud G.M. ove bombe. Pojasnila je da je vezano za događaj od 11.03.2014 godine, bila joj je umrla sestra a okrivljeni G.M. je provocirao i pjevao cijelu noć, a ujutro su se čupali i gurali međusobno jer je isti bio doveo do ludila,a onda je otišao u policiju da je prijavi i rekao joj kada se bude vratio da će bombom raznijeti i nju i kuću ,jer mu ona neće kuću dijeliti. Dodala je da su ključevi od garaže i od podruma uvijek su bili kod G.M. i nije ja znala gdje su se nalazili ti ključevi.

Sud je u postupku proveo dokaze čitanjem pismene izjave držaoca stana sačinjene od CB Herceg Novi br.240/14-11719 od 13.03.2014 godine,potvrde o privremeno oduzetim predmetima od 13.03.2014 godine,uvidom u fotodokumentacija CB Herceg Novi od 13.03.2014 godine,čitanjem izvještaja Forenzičkog centra Danilovgrad o izvršenom PEH vještačenju od 17.06.2014 godine i uvidom u izvještaja iz kaznene evidencije za okrivljene.

Analizirajući provedene dokaze,te dovodeći ih u vezu jedne sa drugima i sa odbranama okrivljenih, sud je utvrdio činjenično stanje kao u izreci presude pod stavom 1,te našao da je okrivljeni G.M. izvršio krivično djelo nedozvoljeno držanje oružja i eksplozivnih materija iz čl.403 st.2 u vezi st.1 Krivičnog zakonika Crne Gore.

Na drugoj strani sud je našao da nije dokazano da je okrivljena G.G. izvršila krivično djelo nedozvoljeno držanje oružja i eksplozivnih materija iz čl.403 st.2 u vezi st.1 Krivičnog zakonika Crne Gore,pa je istu oslobodio od optužbe.

Iz pismene izjave držaoca stana sačinjene od CB Herceg Novi br.240/14-1719 od 13.03.2014 godine proizilazi da je G.M. tražio da ovlašćeni policijski službenici izvrše pretres njegovog stana u Sutorini iz razloga što u istom posjeduje 3 ručne bombe koje su ostale iz rata devedesetih godina,kao i lovačku pušku i raznih metaka ,koja mu je ostala od pokojnog oca, te da je saglasan da ukoliko budu pronađeni ,policajci izuzmu tragove krivičnih djela. Izjava je potpisana od strane G.M. dana 13.03.2014 godine u 09.21 sati.

Iz potvrde o privremeno oduzetim predmetima CB Herceg Novi br. 240/14-17 19/2 od 13.03.2014 godine proizilazi da su službenici CB Herceg Novi od G.M. privremeno oduzeli dvije ručne bombe M 52R i M 52PZ, 107 komada municije cal.7,9 mm,23 komada municije cal.12 mm i jedan metak cal.7,62 mm,lovačku pušku marke "Vitoria",a potvrda je potpisana od strane G.M. bez primjedbi.

U fotodokumentaci CB Herceg Novi od 13.03.2014 godine prikazane su predmetne bombe,municija i lovačka puška,te izgled unutrašnjosti prostorija i zamrzivača u kojima su pronađeni puška,municija i bombe.

Iz izvještaja Forenzičkog centra Danilovgrad o izvršenom PEH vještačenju od 17.06.2014 godine proizilazi da su predmet vještačenja bile dvije ručne bombe M 52R i M 52PZ,te da je utvrđeno da se radi o eksplozivnim sredstvima ,jer ručne bombe spadaju u rasprskacvajuća sredstva vremenskog dejstva.Sadrže sve sastavne djelove ,ispravne su i mogu se aktivirati predviđenim postupkom.

Sud je prihvatio navedene pismene dokaze i izvještaj o vještačenju Forenzičkog centra jer su sačinjeni u zakonitoj proceduri od strane nadležnih organa,a na iste ni stranke nisu i male primjedbi.

Iz izvještaja o kaznenoj evidenciji za okrivljenog G.M. proizilazi da ranije nije osuđivan.

Iz izvještaja o kaznenoj evidenciji za okrivljenu G.G. proizilazi da je ista ranije osuđivana presudom Osnovnog suda u Herceg Novom K.62/14 od 10.06.2014 godine zbog krivičnog djela nasilje u porodici ili porodičnoj zajednici iz čl.220.stav 1. KZCG.

Sud je odbio predloge branioca okrivljene G.G. da se u svojstvu svjedoka saslušaju K.V. i R.L. inspektori policije na okolnosti šta su im saopštila saslušavana lica,obzirom da se presuda ne može zasnovati na iskazima svjedoka-inspektora koji su se izjašnjavali o onome što su saznali od građanina kojeg su saslušavali.Takođe se odbija i predlog da se sasluša službenik tužilaštva koji je u pretkrivičnom postupku sslušavao G.G. na okolnosti tog sslušanja,obzirom da je u tom postupku G.G. saslušana u svojstvu svjedoka,pa se taj iskaz i ne koristi u ovom postupku. Odbijaju se kao nepotrebni predlozi branioca da se izvrši uvid u spise ovog suda P.589/13 a koji se odnose na razvod braka između okrivljenih i podjelu njihove imovine a radi utvrđivanja motiva zbog čega je G.M. napadao i prijetio G.G.,te uvid u spise ovog suda K.62/14 ,kako bi se utvrdilo da je ovdje okrivljeni G.M. u tom postupku gdje je bio svjedok sasvim drugačije izjavio u vezi predmetnih bombi. Ovo obzirom jer je činjenično stanje dovoljno utvrđeno izvedenim dokazima,a spisi brakorazvodne parnice nisu od značaja u konkretnom slučaju,dok se u odnosu na spise predmeta K.62/14 u kojem postupku je okrivljeni G.M. imao svojstvo svjedoka ,odnosno njegov iskaz dat u svojstvu svjedoka u tom postupku koji se odnosi i na predmetni događaj,ne može koristiti kao kao dokaz u ovom postupku.

Sud nije prihvatio izjavu okrivljenog G.M. u dijelu gdje je izjavio da su predmetne bombe ostavili vojnici okrivljenoj G.G. za uspomenu,odnosno za slučaj da im zatrebaju radi odbrane u ratu. Ovo obzirom jer je njegova izjava u ovom dijelu neuvjerljiva,nelogična i suprotna pismenim dokazima sačinjenim od strane CB Herceg Novi-izjavi držaoca stana i potvrdi o privremenom oduzimanju predmeta,pas je kao takva sračunata na štetu drugookrivljene G.G.. Naime, drugookrivljena G.G. je negirala navedenu tvrdnju provokrivljenog, te istakla da je predmetne bombe pronašla prije dvije godine u neispravnom frižideru u podrumu,te da joj je tada prvookrivljeni rekao da se nje ne tiče što će njemu bombe,stim što joj je tada obećao da će iste ukloniti iz kuće. Nakon porodične svađe 11.03.2014 godine,kada joj je provokrivljeni zaprijetio da će je ubiti bombom, saopštila je policiji da isti posjeduje bombe i oružje u kući. Prvookrivljeni G.M. je objasnio da je služio vojsku,ali da nije obučen da rukuje ručnim bombama,te da je u ratu devedesetih godina bio zadužio pušku "M48",kao i njegov pokojni otac,ali da su nakon rata te puške vratili i on i otac,stim što je u kući ostala municija od istih,kao i jedan metak kal. od automatske puške ,za koji metak nije znao od kud u kući. Stoga je neuvjerljiva i nelogična tvrdnja provokrivljenog da su predmetne bombe vojnici ostavili drugookrivljenoj G.G. za uspomenu i odbranu,posebno ako se ima u vidu da je u istom periodu prvookrivljeni kako sam kaže "zadužio" pušku "M48" i istu nakon rata vratio,te da mu nije poznato od kuda u kući okvir sa metkom za automatsku pušku. Pri tom,provokrivljeni dodaje da se saglasio da im vojnici ostave te bombe ako im zatrebaju radi odbrane za vrijeme rata,ali nije znao da objasni kako bi se odbranili obzirom da ni on niti G.G. ne umiju da rukuju sa istim. Takođe,provokrivljeni se u pogledu ove tvrdnje različito izjašnjavao tokom postupka,pa je tako u prvoj izjavi u tužilaštvu izjavio da su bombe ostavilivojnici G.G. za uspomenu na njen zahtjev,a na glavnom pretresu je izjavio da je G.G. te bombe dobila od vojnika kolašinske brigade za odbranu u ratu,a on se sa tim saglasio,te dodao da je moguće da je upravo on bombe tada smjestio u neispravni frižider. U kontekstu navedenog je posebno indikativno to što provokrivljeni ne zna imena tih vojnika koji su ostavili bombe u njegovj kući,iako su kako kaže često svraćali u njegovu kuću na piće i kafu. Navedena tvrdnja provokrivljenog je posebno opovrgnuta pismenim dokazima- potvrdom o privremeno oduzetim predmetima CB Herceg Novi br. 240/14-17 19/2 od 13.03.2014 godine, iz koje proizilazi da su službenici CB Herceg Novi od G.M. pored ostalog, privremeno oduzeli i dvije ručne bombe M 52R i M 52PZ,a potvrda je potpisana od strane G.M. bez primjedbi. Osim toga,iz pismene izjave držaoca stana sačinjene od CB Herceg Novi br.240/14-1719 od 13.03.2014 godine proizilazi da je G.M. potpisao saglasnost za pretres njegovog stana u Sutorini iz razloga što u istom posjeduje ručne bombe koje su ostale iz rata devedesetih godina,kao i lovačku pušku i raznu municiju. Stoga,ocjenom ovih dokaza i dovođenjem istih u vezu sa izjavama okrivljenih G.G. i G.M.,te imajući u vidu okolnosti pod kojima je policija obaviještena o postojanju predmetnih bombi i oružja (odnosno da je policiju o bombama obavijestila upravo drugookrivljena G.G. nakon događaja-porodične svađe između ovdje okrivljenih),sud nalazi da je predmetne bombe u kritičnom periodu u kući držao provokrivljeni G.M.,kao što je držao i predmetne lovačku pušku i municiju ,koji su istom prilikom od njega oduzeta.

Sud je prihvatio izjavu provokrivljenog G.M. u ostalom dijelu,gdje je potvrdio da je predmetna municija i lovačka puška njegovo vlasništvo,da je iste naslijedio od svog oca,te da je u ratu devedesetih bio zadužio pušku "M48 ",kao i njegov pokojni otac, pa su predmetnih 107 metaka cal.7,,te 23 metka kal. ostali od te očeve puške, a da je jedan metak kal.7, za automatsku pušku vjerovatno pripadao njegovom ocu. Ovo obzirom jer njegova izjava u ovom dijelu nije u suprotnosti sa provedenim dokazima.

Na drugoj strani sud je prihvatio odbranu okrivljene G.G. jer je logična i u skladu sa provedenim dokazima-izjavom držaoca stana i potvrdom CB o privremenom oduzimanju predmeta u kojim je naznačeno da su bombe oduzete od provokrivljenog G.M.,koji je iste potpisao bez primjedbi,a pri tom o postojanju bombi policiju je obavijestila upravo drugookrivljena G.G..

Polazeći od naprijed provedenih i analiziranih dokaza, te pismenih dokaza u spisu,te dovođenjem istih u vezu jedne sa drugima i sa izjavama okrivljenih, sud je nesumnjivo utvrdio činjenično stanje kao u izreci presude pod stavom 1.

Ovakvo činjenično stanje utvrđeno je pismenim dokazima-izjavom držaoca stana i potvrdom CB o privremenom oduzimanju predmeta u kojim je naznačeno da su bombe oduzete od provokrivljenog G.M.,koji je iste potpisao bez primjedbi,a pri tom o postojanju bombi policiju je obavijestila upravo drugookrivljena G.G.. Takođe, navedeno činjenično stanje je utvrđeno i odbranom okrivljene G.G. koja je istakla da je bombe pronašla prije dvije godine u neispravnom frižideru i da je tada provokrivljeni obećao da će ih odnijeti iz kuće,te da su puška i municija takođe vlasništvo provokrivljenog,kao i izjavom prvokrivljenog G.M. u prihvaćenom dijelu gdje je isti potvrdio da je u kritičnom periodu držao u kući predmetne lovačku pušku,te municiju 107 komada kal.7,,te 23 komada kal.12 mm i 1 metak kal.7, ,koji su ostali od njegovog pokojnog oca .

Naprijed opisanim radnjama okrivljeni G.M. je izvršio krivično djelo krivično djelo nedozvoljeno držanje oružja i eksplozivnih materija iz čl.403 st.2 u vezi st.1 Krivičnog zakonika Crne Gore.

Naime,odrebom čl.10a stav 1 Zakona o oružju je propisano da je zabranjeno je nabavljanje,držanje i nošenje oružja kategorije A ,dok je čl.24 istog zakona propisano da municiju za vatreno oružje fizička lica mogu nabaviti na osnovu oružnog lista.

Obzirom da je okrivljeni protivno odredbama čl.10a stav 1 Zakona o oružju, neovlašćeno držao oružje 2 ručne bombe (koje spadaju u oružje kategorije A),te da je neovlašćeno bez odgovarajuće isprave o oružju držao predmetnu municiju, to je u radnjama okrivljenog sud našao sva bitna obilježja krivičnog djela nedozvoljeno držanje oružja i eksplozivnih materija iz čl.403.st.2. u vezi stava 1 KZ CG.

Odlučujući o vrsti i visini krivične sankcije koju okrivljenom G.M. treba izreći za počinjeno krivično djelo,sud je cijenio sve okolnosti iz čl.42 KZCG ,pa mu je od olakšavajućih okolnosti cijenio raniju neosuđivanost i loše zdravstveno stanje,dok mu nije našao otežavajućih okolnosti. Cijeneći navedene okolnosti,te imajući u vidu stepen krivice okrivljenog, jačinu ugrožavanja zaštićenog dobra i raniji život okrivljenog, sud je mišljenja da je navedeno djelo lakše, te da nije nužno, s obzirom na ličnost okrivljenog, prema njemu primjeniti kaznu, jer se osnovano može očekivati da će i samo upozorenje uz prijetnju kaznom dovoljno uticati na njega da ubuduće ne vrši krivična djela. Zbog toga je sud primjenom članova 52, 53. i 54. KZ CG utvrdio kaznu zatvora u trajanju od 6 mjeseci i istovremeno odredio da se ista kazna neće izvršiti ako okrivljeni za vrijeme od 1 godine ne izvrši novo krivično djelo, što je vrijeme provjeravanja, odmjereno u skladu sa visinom utvrđene kazne i ličnosti okrivljenog.

Sud je na osnovu čl.75 st.1 KZ CG okrivljenom G.M. izrekao mjeru bezbjednosti oduzimanja predmeta - dvije ručne bombe M 52R i M 52PZ, 107 komada municije cal.7,9 mm,23 komada municije cal.12 mm,za lovačku pušku i jedan metak cal.7,62 mm. ovo obzirom, jer su upotrijebljeni za izvršenje krivičnog djela,a svojina su učinioca.

Sud je u smislu čl.229.st.1.ZKP-a obavezao okrivljenog G.M. da naknadi troškove krivičnog postupka u paušalnom iznosu od 30,00 eura , koji iznos je odmjeren u skladu sa dužinom trajanja i složenošću postupka i imovnim stanjem okrivljenog.

U odnosu na drugookrivljenu G.G. ocjenom provedenih dokaza i to pojedinačno i u njihovoj ukupnosti i dovođenjem istih u vezu sa njenom odbranom i odbranom provookrivljenog,sud je našao da nije dokazano da je drugookrivljena G.G. izvršila djelo za koje je optužena pa je oslobodio od optužbe.

Ovaj zaključak suda proizilazi iz stanja da okrivljena ne priznaje izvršenje krivičnog djela, a da njena odbrana nije obezvrijeđena izvedenim dokazima,a iz sljedećih razloga.

Navedena optužba,kojom se okrivljenoj G.G. stavlja na teret da je u kritičnom periodu zajedno sa prvokrivljenim u svojoj kući držala predmetne bombe se zasniva isključivo na izjavi okrivljenog G.M. ,koji je naveo da su predmetne bombe G.G. ostavili vojnici devedesetih godina za uspomenu,odnosno za odbranu u vrijeme rata,a da se on sa tim saglasio. Međutim,kod okolnosti da drugookrivljena G.G. negira izvršenje djela,a da njena odbrana nije u suprotnosti sa provedenim dokazima ,to je i navedena tvrdnja prvookrivljenog G.M. neuvjerljiva i neutemeljena u izvedenim dokazima,te kao takva sračunata na štetu drugookrivljene. Ovo posebno ako se ima u vidu da iz pismenih dokaza-potvrde o privremenom oduzimanju predmeta i izjave držaoca stana proizilazi da su predmetne bombe ,zajedno sa predmetnom municijom oduzete od provokrivljenog G.M., koji je iste potpisao bez primjedbi. Kada se ovi dokazi cijene i dovedu u vezu sa izjavom provokrivljenog G.M. očigledno ukazuju da je upravo provokrivljeni G.M. u kritičnom periodu držao i predmetne bombe u kući.Naime,provokrivljeni G.M. je u istom periodu kako sam kaže, "zadužio" pušku "M48",kao i njegov otac,te iste nakon rata vratili,a u kući ostala municija, te da mu nije poznato od kuda u kući okvir sa metkom za automatsku pušku,te da se saglasio da im vojnici ostave te bombe ako im zatrebaju radi odbrane za vrijeme rata.

Stoga je sud okrivljenu G.G. oslobodio od optužbe jer nije dokazano da je izvršila djelo za koje je optužena.

Na osnovu čl.230.stav 1 ZKP-a sud je odlučio da u dijelu presude gdje je okrivljena G.G. oslobođena od optužbe,troškovi postupka padaju na teret budžetskih sredstava suda jer je donijeta oslobađajuća presuda.

OSNOVNI SUD U HERCEG NOVOM

Dana 10.09.2014 godine.

Zapisničar Sudija
Milović Tereza Branislav Leković
Pravna pouka:

Protiv ove presude dozvoljena je žalba
u roku od 8 dana od dana prijema,
Višem sudu u Podgorici, a preko ovog
suda.

DNA: ODT H.Novi-okrivljenim G.M. i G.G.,braniocu okr.adv.B.B.,u spise predmeta