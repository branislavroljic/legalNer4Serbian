K.br. 26/13-11
U IME CRNE GORE
VIŠI SUD U BIJELOM POLJU, u vijeću sastavljenom od predsjednika vijeća – sudije Gorice Đalović i članova vijeća, sudija Vidomira Boškovića i Jokana Varagića, uz učešće zapisničara Sonje Marković, po optužnici Višeg državnog tužilaštva u Bijelom Polju, Kt. br. ... od .... godine, protiv optuženog H. I., zbog krivičnog djela ubistvo u pokušaju iz čl. 143 u vezi čl. 20 Krivičnog zakonika (Kz-a) u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 1 istog zakonika, po završenom glavnom javnom pretresu, održanom, zaključno sa danom 19.06.2013. godine, u prisustvu zamjenika u Višem državnom tužilaštvu u Bijelom Polju, Nade Bugarin, branioca optuženog, advokata S. J., a u odsustvu optuženog i oštećenog A. Z., donio je i javno objavio, dana 24.06.2013. godine,
P R E S U D U
Optuženi H. I. zv. ''H.'' JMB ... od oca Z., majke S. rodjene H., rodjen ... godine u B. P., sa prebivalištem u B. P., u ul. S. P. bb, sada nepoznatog boravišta, državljanin Crne Gore, ranije osudjen presudom Osnovnog suda u Bijelom Polju, K. br. ... od .... godine, zbog krivičnog djela laka tjelesna povreda iz čl. 152 st. 2 u vezi st. 1 KZ uslovnom osudom kojom mu je utvrdjena kazna zatvora od tri mjeseca uz odredjenje da se neće izvršiti ako u roku od jedne godine ne izvrši novo krivično djelo, nalazi se u bjekstvu,
K r i v j e
Što je:

-dana 05.08.2010. godine, oko 12,20 h, u B. P., u ulici V. Lj., u bašti poslastičarnice ''C.'', protivno odredbi čl. 11 Zakona o o oružju ( Službeni list CG broj 49/04), neovlašćeno na javnom mjestu nosio vatreno oružje - pištolj nepoznate marke i kalibra,
-čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika (Kz),
- pa ga ovaj sud, primjenom tog propisa i čl. 15, 32, 36, 42 st. 1 Kz, te čl. 226 i 374 Zakonika o krivičnom postupku (Zkp),
O S U Đ U J E
Na kaznu zatvora u trajanju od 4 (četiri) mjeseca.

Optuženi se obavezuje da na ime paušala plati iznos od 150,00 € (stotinupedeseteura), u Budžet CG, na žiro račun 832-7114-98 u roku od 15 (petnaest) dana po pravnosnažnosti presude, pod prijetnjom prinudnog izvršenja, dok troškova krivičnog postupka u dijelu osuđujuće presude nije bilo.

Naprotiv,
na osnovu čl. 373 st. 1 tač. 1 Zakonika o krivičnom postupku, u vezi čl. 10 st. 1 i 2 Krivičnog zakonika
OSLOBAĐA SE OD OPTUŽBE
da je:

Dana, 05. avgusta 2010.godine, oko 12,20 časova, u B. P., u ul. V. Lj., u bašti poslastičarnice ’’C.’’, nakon kraće prepirke, s umišljajem pokušao da liši života oštećenog A. Z. iz B. P., na način što je iz pištolja nepoznate marke i kalibra u pravcu oštećenog ispalio jedan metak, čiji projektil ga je pogodio u gornju trećinu lijeve natkoljenice, nanoseći mu tjelesnu povredu u vidu ustrelne rane, kao laku tjelesnu povredu, jer je to učinio odbijajući od sebe istovremeni, neskrivljeni, protivpravni napad oštećenog, koji ga je prvo udario nogom u predjelu grudi, od kojeg udarca je optuženi pao, a oštećeni mu prišao i nastavio da ga udara metalnom palicom,
- čime da je izvršio krivično djelo ubistvo u pokušaju iz čl. 143 u vezi čl. 20 st. 1 Krivičnog zakonika (Kz-a)
Jer nije krivično djelo ono djelo koje je izvršeno u nužnoj odbrani.

Troškovi krivičnog postupka u ovom dijelu padaju na teret budžeta CG.

Imovinsko - pravnog zahtjeva nije bilo.

O b r a z l o ž e nj e
Optužnicom Višeg državnog tužilaštva u Bijelom Polju, Kt. br. 56/10 od 06.06.2011. godine, optuženom H. I. stavljeno je na teret izvršenje u sticaju krivičnih djela ubistvo u pokušaju iz čl. 143 u vezi čl. 20 st. 1 Kz-a i nedozvoljeno držanje oružja i eksplozivnih materija iz čl. 403 st. 1 Kz-a.

U predmetnom krivičnom postupku je prethodno donijeta prvostepena presuda, K. br. ... od .... godine, kojom je optuženi oglašen krivim i osuđen na jedinstvenu kaznu zatvora u trajanju od dvije godine i dva mjeseca, a koja presuda je u žalbenom postupku ukinuta rješenjem Apelacionog suda Crne Gore, Kž. br. ... od .... godine. U ponovnom postupku donijeta je prvostepena presuda, K. br. ... od .... godine, kojom je odlučeno kao u ranijoj presudi, pa je ista u žalbenom postupku ukinuta rješenjem Apelacionog suda Crne Gore, Kž. br. ... od ....

Glavni pretres je na ponovnom suđenju održan i zaključen u prisustvu zamjenika VDT-a u Bijelom Polju, Nade Bugarin, i branioca optuženog, advokata S. J., dok nije bio prisutan oštećeni A. Z., uredno pozvan, kao ni optuženi kome se sudilo u odsustvu.

Rješenjem vanraspravnog vijeća ovog suda, Kv. br. ... od .... godine, usvojen je predlog VDT-a da se sudi u odsustvu optuženom, koji nije bio dostupan državnim organima, a postojali su važni razlozi da mu se sudi u odsustvu, pošto su prethodno preduzete sve zakonom propisane mjere da se obezbijedi njegovo prisustvo.

U završnoj riječi zamjenik VDT-a u Bijelom Polju ostala je pri ranije datoj završnoj riječi, u kojoj je navela da su u radnjama optuženog sadržani elementi krivičnih djela koji su mu stavljeni na teret optužnicom, te tražila od suda da ga oglasi krivim i osudi na kaznu zatvora na koju je osuđen po prethodno donijetoj presudi.

Tokom postupka, oštećeni A. Z., dao je izjavu da ne se ne pridružuje krivičnom gonjenju i da ne postavlja imovinsko pravni zahtjev.

Optuženi nije saslušan tokom postupka, jer se isti nalazi u bjekstvu.

U završnoj riječi branilac optuženog, advokat S. J., ostao je pri ranije datoj završnoj riječi i naglasio da smatra da je optuženi kritičnom priilikom djelovao u nužnoj odbrani, jer je bio izazvan od strane oštećenog, koji ga je i napao i nastavio da ga udara metalnom palicom, koji napad je prestao tek kada se čuo pucanj. Pritom, optuženi nije imao namjeru da liši života oštećenog, našta ukazuje lokacija povrede kod oštećenog. Zbog postojanja nužne odbrane, kako se izjasnio, branilac je predložio da se optuženi oslobodi od optužbe.

Na glavnom pretresu sud je izveo dokaze, tako što je pročitao iskaze: oštećenog saslušanog u svojstvu svjedoka Z. A. i svjedoka I. K. i S. M., Dž. D. i M. B.; pročitao: zapisnik o uviđaju istražnog sudije Višeg suda u Bijelom Polju, Kri. br. ... od .... godine; izvještaj Opšte bolnice u Bijelom Polju od 05.08.2010. godine, na ime Z. A.; izvještaj Opšte bolnice u Bijelom Polju, Specijalizovane ambulante broj ... od .... godine, na ime Z. A.; izvještaj UP PJ u Bijelom Polju, broj ... od .... godine, sa podacima iz kaznene evidencije za optuženog; zapisnik o saslušanju svjedoka D. H.; nalaz i mišljenje vještaka dr M. S. sa zapisnika kod istražnog sudije ovog suda Ki. br. ... od .... godine; izvještaj Forenzičkog centra u Danilovgradu, broj ... o vještačenju daljine pucanja sa nalazom i mišljenjem vještaka dipl. ing. Ljudmile Ivanović, te vrši se uvid u fotografiju u prilogu; izvještaj Forenzičkog centra u Danilovgradu, broj ... sa nalazom i mišljenjem vještaka dipl. ing. Lj. I. o vještačenju parafinskih rukavica A. Z.; izvještaj Forenzičkog centra u Danilovgradu o trasološkom vještačenju, broj ... sa nalazom i mišljenjem vještaka M. J.; izvještaj o kriminalističko – tehničkom pregledu, broj knjige uviđaja ..., krim. tehničara u UP PJ u B. Polju od .... godine, izvršio uvid u fototehničku dokumentaciju i skicu lica mjesta, broj ... od .... godine, koja je sačinjena od strane UP PJ u B. Polju, te dostavljena sudu uz akt broj .... od .... godine, pročitao dopis MUP-a PJ u B. Polju, ... broj ... od 11.08.2011. godine; dopis Opšte bolnice u Bijelom Polju, Službe opštih i pravnih poslova broj ... od .... godine, izvještaj o DNK vještačenju Forenzičkog centra u Danilovgradu, broj ... te izvršio uvid u fotodokumentaciju i predmete označene u prilogu.

Sud je nakon brižljive ocjene izvedenih dokaza, cijeneći ih pojedinačno i u međusobnoj vezi, utvrdio činjenice od značaja za postojanje krivičnih djela koja su stavljena optuženom na teret, te činjenice vezane za postojanje određenog oblika vinosti kod optuženog. U skladu sa tim, kao nesporno je utvrđeno da je, dana 05.08.2010. godine, oko 12,20 h, u bašti poslastičarnice ''C.'', u Ul. V.Lj., u B. P., optuženi H. I. iz pištolja ispalio u pravcu oštećenog Z. A. jedan metak, koji ga je pogodio u predjelu gornje trećine lijeve natkoljenice, te mu tom prilikom nanio laku tjelesnu povredu u vidu ustrelne rane. Optuženi je tom prilikom neovlašćeno na javnom mjestu nosio oružje - pištolj nepoznate marke i kalibra i sa umišljajem je postupao u odnosu na radnju neovlašćenog nošenja oružja.

Ono što se postavlja kao sporno tokom postupka odnosi se na to da li je optuženi opisano postupanje preduzeo u nužnoj odbrani i da li je isto bilo neophodno.

Činjenice koje se odnose na vrijeme i mjesto kritičnih dešavanja sud je utvrdio, kako iz sadržine zapisnika o uviđaju sa izvještajem o krim. tehničkom pregledu lica mjesta, tako i iz iskaza saslušanih svjedoka, kao i oštećenog, u pogledu kojih činjenica nije bilo protivurječnosti.

Činjenicu da je kritičnom prilikom oštećeni zadobio tjelesnu povredu, koja je od strane vještaka medicinske struke kvalifikovana kao laka tjelesna povreda, sud je utvrdio, kako iz sadržine medicinske dokumentacije na ime oštećenog i nalaza vještaka medicinske struke, hirurga dr M. S., tako iz iskaza samog oštećenog i, posredno, iz iskaza svjedoka M. B., te sadržine ostalih izvedenih pisanih dokaza.

Iz medicinske dokumentacije na ime oštećenog, dovedeno u vezu sa nalazom vještaka medicinske struke, utvrđeno je da je on, dana 05.08.2010. godine, pregledan u ambulanti hirurga u Opštoj bolnici u Bijelom Polju i prilikom pregleda je konstatovano da je isti imao povredu od projektila vatrenog oružja u predjelu lijeve natkoljenice sa klinički vidljivom ulaznom ranom na unutrašnjoj strani gornje trećine natkoljenice, bez izlazne rane, a na RTG snimku je bilo vidno zrno projektila prečnika pola centimetra. U tom trenutku nije bilo indikovano vađenje projektila, te je isti nakon terapije i hirurške obrade rane upućen na kućno liječenje, a sledećeg dana se javio radi kontrole i previjanja. Isto se potvrđuje kroz sadržinu dopisa Opšte bolnice u Bijelom Polju od 16.11.2011. godine, kojim je naznačeno da oštećeni nije zadržan na bolničkom liječenju. Iz sadržine nalaza vještaka medicinske struke sud je kao nesporno utvrdio da se radi o ustrelnoj rani lake tjelesne prirode nastale od projektila iz vatrenog oružja. U pogledu načina nastanka te rane vještak se izjasnio da se lice koje je ispalilo projektil nalazilo nešto desno u odnosu na oštećenog.

Sud je u potpunosti prihvatio nalaz vještaka medicinske struke, jer je isti dat po osnovu stručnog znanja i pravila nauke, a zasnovan je na materijalnim pokazateljima sadržanim kroz medicinsku dokumentaciju na ime oštećenog, koja datira neposredno nakon kritičnih dešavanja.

Svi saslušani svjedoci, izuzev svjedoka D. Dž., koji se nije nalazio na licu mjesta, iz čijeg iskaza sud nije mogao utvrditi pravno relevantne činjenice vezane za kritični događaj, potvrdili su da su kritičnom prilikom čuli pucanj karakterističan za ispaljenje metka iz vatrenog oružja, dok je svjedok M. B. istakao saznanje da je oštećeni tokom kritičnih zbivanja ranjen.

Iz izvještaja o krim. tehničkom pregledu lica mjesta utvrđeno je da je pretragom terena iz pravca mjesta dešavanja prvo nađena lijeva papuča crne boje, pa majica kratkih rukava, te desna papuča crne boje, a potom tragovi krvi, a od oštećenog je kasnije izuzet kratki šorc sa tragovima nalik na krv, i mehaničkim oštećenjima. Navedeno je našlo svoju potvrdu kroz nalaze vještaka trasologa, vještaka hemijske struke i vještaka za biološko ispitivanje. Po mišljenju trasologa, na kariranom šorcu u kom se za vrijeme predmetnog događaja nalazio oštećeni nađeno je mehaničko oštećenje na lijevoj nogavici prednje strane šorca, karakteristično za oštećenja koja nastaju dejstvom projektila ispaljenog iz vatrenog oružja, i to u dijelu na dva centimetra od šava koji razdvaja lijevu i desnu nogavicu, gdje su i uočeni intenzivni tragovi tamno braon boje, nalik na krv. Iz nalaza sa mišljenjem vještaka za biološka ispitivanja rezultat DNK vještačenja je podudarnost DNK profila tragova sa krvi sa pomenutog šorca sa nespornim uzorkom, a iz nalaza sa mišljenjem vještaka hemijske struke proizilazi da su usta cijevi bila na rastojanju većem od 90 cm, jer nije dokazano prisustvo barutnih čestica u okolini oštećenja, koje prisustvo nije utvrđeno metodom parafinske rukavice ni na rukama oštećenog.

Iz prethodno naznačenih dokaza, kao nesporno, je utvrđeno da je oštećeni kritičnom prilikom zadobio ustrelnu ranu iz vatrenog oružja u predjelu gornje trećine lijeve natkoljenice u momentu kada je od usta cijevi tog oružja bio udaljen preko 90 cm. Pritom, nesumnjivo je utvrđeno da se ulazna rana ustreline nalazi u gornjoj trećini unutrašnje strane lijeve natkoljenice a da je tu ustrelnu ranu oštećenom nanio upravo optuženi.

Konkretnom prilikom optuženi je postupao protivno odredbama čl. 11 Zakona o oružju (Sl.list SRG br.49/04), kojim je zabranjeno nošenje oružja na javnom mjestu. U vatreno oružje spadaju sve vrste pištolja i sve vrste naprava iz kojih se pomoću potisnutog djelovanja barutnih gasova kroz cijev izbacuje projektil. Optuženi nije imao odobrenje nadležnog ministarstva za nošenje vatrenog oružja, a što proizilazi iz dopisa MUP-a od 11.08.2011. godine, pa je izvjesno da je isti bio svjestan radnje neovlašćenog nošenja vatrenog oružja i da je posjedovao htenje u odnosu na takvu radnju, pa je s toga kriv za krivično djelo neovlašćeno držanje oružja i eksplozivnih materija iz čl. 403 st. 1 Kz.

Prilikom odmjeravanja kazne optuženom cijenjene su okolnosti od uticaja na visinu iste u skladu sa odredbama čl. 42 st. 1 Kz-a. Na strani optuženog od olakšavajućih okolnosti sud je cijenio da se radi o mlađem licu, dok je vezano za raniji život optuženog, kao otežavajuću okolnost cijenio da je isti jednom osuđivan za krivično djelo laka tjelesna povreda, s tim što je imao u vidu da je optuženom za to krivično djelo izrečena uslovna osuda, a što ukazuje na malu težinu ranije izvršenog krivičnog djela. Imajući u vidu navedene okolnosti, sud je optuženom za krivično djelo nedozvoljeno držanje oružja i eksplozivnih materija izrekao kaznu zatvora u trajanju od 4 (četiri) mjeseca.

Shodno odredbama čl. 226 Zkp-a optuženi je obavezan da ovom sudu na ime paušala plati iznos od 150,00 €, s tim što troškova krivičnog postupka u dijelu osuđujuće presude nije bilo.

Vezano za radnje izvršenja krivičnog djela ubistvo u pokušaju iz čl. 143 u vezi čl. 20 st. 1 Kz-a, a imajući u vidu sve prethodno navedeno, a kod stava odbrane da je optuženi kritičnom prilikom postupao u stanju nužne odbrane, sud je doveo u vezu sadržano u iskazima saslušanih svjedoka i izvedenim pisanim dokazima, a radi razjašnjenja sporne činjenice - ko je kritičnom prilikom bio napadač, a ko napadnuti.

Sud je prilikom utvrđivanja ove odlučne činjenice imao u vidu iskaze saslušanih svjedoka. Tako, svjedok M. S., koji je bio očevidac kritičnih dešavanja, u svom iskazu naveo je da je bio prisutan kada je između optuženog i oštećenog došlo do verbalne prepirke, a da je istu inicirao oštećeni upućivanjem pitanja optuženom ''šta me gledaš'', da bi nakon toga ustao od svog stola i krenuo prema optuženom, koji je u tom trenutku, takođe, ustao. Oštećeni se približio optuženom i udario ga je nogom u grudi, od kojeg udarca se optuženi zateturao i pao preko jedne žardinjere, a oštećeni se nagnuo nad njim i zadao mu nekoliko udaraca nekim predmetom koji je prethodno izvadio iz torbice, pa kada je svjedok krenuo prema njima sa namjerom da ih razdvoji čuo je pucanj iz pištolja, koji je dopirao njemu iza leđa, i vidio je kako oštećeni istrčava iz bašte, a nakon toga i optuženi je otrčao u istom pravcu. Takođe, svjedok D. H. u svom iskazu u bitnom je naveo, da je čuo kako je oštećeni rekao optuženom ''šta je, šta me gledaš'', da bi mu ovaj odgovorio ''što, šta te gledam, imaš li ti nekih problema'', a oštećeni je tad rekao ''daću ti ja problem'' i oba su ustali sa svojih stolica i pošli jedan prema drugom, da bi oštećeni iz svoje torbice izvadio neki crni predmet i sa istim se zaletio prema optuženom, te ga udario s nogama u predjelu grudi, od čega je optuženi pao na leđa a oštećeni se nagnuo nad njim, a oštećenog je u tom momentu K. I. povukao za majicu. U momentu kad je on krenuo ka tom mjestu sa M. S. čuo je pucanj, ali nije vidio ko je pucao.

Sud je iskaze ovih svjedoka cijenio i prihvatio kao uvjerljivo, objektivno kazivanje ličnih zapažanja kritičnog događaja, kojem su prisustvovali, koji iskazi su u pogledu odlučnih činjenica u međusobnoj saglasnosti, s tim što razlika u dijelu kazivanja koji se odnosi na udarac nogom (nogama), sud je cijenio kao pojedinačno zapažanje svjedoka momenata kritičnih dešavanja koji su se jako brzo odvijali, pa je prihvatio u tom dijelu kazivanje svjedoka M., cijeneći isto kao logičnije, imajući u vidu da bi udarac sa obje noge pretpostavljao veliki skok i gubitak ravnoteže onoga koji zadaje takav udarac, a u tom pravcu niko od svjedoka se nije izjašnjavao, a opisujući taj udarac i svjedok Kadić Idriz se izjasnio da se radilo o udarcu jednom nogom u predjelu grudi. Međutim, svjedoci su saglasni da je oštećeni zadao udarac donjim ekstremitetima optuženom, tako da okolnost da li je to učinio sa jednom ili obje noge ne utiče na drugačije utvrđivanje ove odlučne činjenice. Takođe, okolnost da svjedok D. H. nije vidio da oštećeni nekim predmetom udara optuženog nakon njegovog pada, sud je cijenio kao objektivnu nemogućnost da se na isti način proprati isti događaj od strane više lica, zavisno od ugla posmatranja i mjesta gdje su se nalazili svjedoci, posebno imajući u vidu da su oba svjedoka saglasno kazivala da se oštećeni sa nekim predmetom u ruci nagnuo nad optuženim nakon što je ovaj pao, a pošto ga je prethodno udario nogom u grudi.

Svjedok K. I. u pogledu nastanka kritičnih dešavanja izjasnio se saglasno prethodnim svjedocima, navodeći da se oštećeni optuženom bez ikakvog povoda obratio riječima ''šta me gledaš'', pa nakon odgovora optuženog ''šta, što te gledam, imaš li ti neki problem'', oštećeni mu rekao ''sad ću ti dati problem'', ustao sa stolice i krenuo ka optuženom, a i sam optuženi je napravio par koraka prema oštećenom, da bi ga oštećeni udario jednom nogom u predjelu grudi, od kojeg udarca je pao na leđa, a oštećeni ''skočio'' na njega i dok je ležao udario ga nekim metalnim predmetom jednom ili dva puta, da bi izvjesni B., koji je bio u društvu sa oštećenim, i on sam, koji se nalazio u društvu sa optuženim, krenuli ka njima, a on je povukao rukom za majicu oštećenog. U tom trenutku prišli su i M. i H., s namjerom da spriječe dalji razvoj kritičnih dešavanja i odjednom se u toj gužvi čuo jedan pucanj iz pištolja iako nije vidio ko je pucao, a iz lokala je onda istrčao prvo oštećeni, a zatim i optuženi.

Kazivanje svjedoka Kadića je u bitnom u saglasnosti sa kazivanjem svjedoka Hodžića i Mušovića, tako da s obzirom da su prethodno imenovani svjedoci neutralni posmatrači kritičnih dešavanja, sud je, bez obzira što je svjedok K. u rođačkim odnosima sa optuženim, prihvatio iskaz ovog svjedoka.

Odlučnu činjenicu – da su kritična dešavanja započela obraćanjem oštećenog optuženom riječima ''šta me gledaš'', što je utvrđeno iz iskaza prethodnih svjedoka, posredno je potvrdio i sam oštećeni, s tim što je on u svom iskazu naveo da nakon razmijenjenih riječi, vezano za to, optuženi je prvi krenuo ka njegovom stolu, a tek je onda ustao oštećeni i tad je došlo do međusobnog guranja, od kog guranja se optuženi zateturao, a K. I. je u tom momentu povukao za majicu oštećenog i kad se ovaj okrenuo prema njemu čuo je pucanj i osjetio neku toplinu u predjelu lijeve butine. Odmah je pobjegao iz bašte. Oštećeni je naveo da kritičnom prilikom kod sebe nije imao bilo kakav predmet, pa ni metalnu palicu. Međutim, ovakav iskaz oštećenog sud nije prihvatio, cijeneći ga ka usmjeren na otežavanje krivično pravnog položaja optuženog i minimiziranje sopstvene uloge u kritičnim dešavanjima, jer je isti opovrgnut, kako iskazima ostalih saslušanih svjedoka, tako i sadržinom izvedenih pisanih dokaza, s obzirom da je na licu mjesta pronađena metalna šipka crne boje na razvlačenje i da je pronalazak iste konstatovan u izvještaju o krim tehničkom pregledu lica mjesta i pratećoj fotodokumentaciji, dok su analizom DNK-a na tom palici pronađeni tragovi koji potiču od oštećenog, a navedeno korespondira sa iskazima svjedoka K., H. i M.. Svjedok B. u svom iskazu pokušao je da podrži navode oštećenog, sa kojim se kritičnom prilikom nalazio u društvu, tvrdeći da je optuženi prvi prišao do stola oštećenog i da je tu nastalo međusobno guranje, a pritom izbjegavajući da se izjasni u pogledu odlučnih činjenica, koje se odnose na dalja postupanja optuženog i oštećenog, navodeći da nije vidio dalji razvoj kritičnih dešavanja, tako da sud njegov iskaz nije prihvatio kao objektivan.

Iz iskaza svjedoka D. Dž., sud nije mogao utvrditi pravno relevantne činjenice vezano za kritična dešavanja.

Dakle, iz prethodno elaboriranih dokaza, utvrđuje se da je oštećeni kritičnom prilikom svojim postupanjem inicirao kritična dešavanja, na način što je prvo provocirao optuženog, obraćajući mu se riječima ''šta je, šta me gledaš'', što je prvo dovelo do verbalnog konflikta, a zatim, nakon što se obratio optuženom riječima ''daću ti ja problem'', krenuo je u njegovom pravcu sa namjerom da ga napadne, jer je pritom izvadio i metalnu palicu koju je imao sa sobom u torbici, pa je i optuženi ustao od svog stola jer je bilo očigledno da predstoji napad oštećenog, koji ga je prvo udario nogom u predjelu grudi, a zatim, kad je ovaj pao, nastavio da ga udara metalnom palicom. U pitanju je bio neskrivljen protivpravan napad i kao takav usmjeren da povrijedi život i tijelo optuženog. Radilo se o kontinuiranom napadu, bez obzira što je isti za kratko bio prekinut kada je svjedok Kadić povukao oštećenog za majicu, jer je oštećeni i dalje bio u položaju za napad i u ruci držao metalnu palicu, kao sredstvo podobno da tijelo teško povrijedi i zdravlje teško naruši i sa istom dejstvovao prema optuženom, koji je već bio pao i tako bio fizički savladan. Optuženi je u tom momentu ispalio u pravcu oštećenog jedan hitac iz pištolja, u cilju odbrane sopstvenog života i sa namjerom odbijanja preduzetog napada. Takvo postupanje optuženog je bilo srazmjerno preduzetom napadu, jer isti kod sebe nije posjedovao bilo koje drugo sredstvo kojim bi se mogao da brani kod takvog napada, izuzev pištolja, i nije mogao na drugi način, bez rizika za svoje napadnuto dobro – tjelesni integritet i život, odbiti napad u datim okolnostima. Ovo posebno što je optuženi pucao u noge oštećenom, iako je mogao pucati u druge vitalne djelove tijela, što ukazuje da njegovo postupanje nije bilo usmjereno da liši života oštećenog, već da odbije njegov napad od sebe, te je konkretnom prilikom postupao u nužnoj odbrani.

Sud je imao u vidu navode iz ukidnog rješenja Apalacionog suda, koji se odnose na obavljanje psihijatrijskog posmatranja nad optuženim, kako bi utvrdio njegovu sposobnost rasuđivanja i odlučivanja kritičnom prilikom, ali isto nije mogao sprovesti, s obzirom da je optuženom suđeno u odsustvu i da se isti nalazio u bjekstvu od kritičnih dešavanja.

S toga, a imajući u vidu prethodno iznijeto, sud je okrivljenog oslobodio od optužbe za krivično djelo ubistvo u pokušaju, jer nije krivično djelo ono djelo koje je učinjeno u nužnoj odbrani.

Troškovi krivičnog postupka koji se odnose na oslobađajući dio presude, a odnose se na iznos od 55,00 €, koji je isplaćen vještaku medicinske struke, padaju na teret budžeta CG.

Imovinsko pravnog zahtjeva nije bilo.

Sa iznijetog je odlučeno kao u izreci presude, shodno čl. 374 i čl. 373 st. 1 tač. 1 Zkp-a.

VIŠI SUD U BIJELOM POLJU
Dana, 24.06.2013. godine
ZapisničarPREDSJEDNIK VIJEĆA – SUDIJA
Sonja MarkovićGorica Đalović