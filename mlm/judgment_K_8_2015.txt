Posl.br.K. 8/15/15
U IME CRNE GORE
Osnovni sud u Kotoru, kao nadležni prvostepeni krivični sud, po sudiji Danijeli Samardžić, uz učešće zapisničara Aleksandre Čolan, u krivičnom predmetu protiv okrivljenog D. S., kojeg brani adv. B. B. iz Kotora, zbog krivičnog djela falsifikovanja isprave iz čl. 412 st. 2 u vezi st. 1 Krivičnog zakonika, koji se vodi po optužnom predlogu ODT-a Kotor Kt.br. 792/13 od 29.12.2014. godine, nakon glavnog i javnog pretresa održanog dana 03.09.2015. godine u prisustvu ODT-a Kotor Srđe Jovanovića i branioca okrivljenog, a u odsustvu uredno pozvanog i prethodno ispitanog okrivljenog shodno čl. 457 ZKP-a, dana 04.09.2015. godine je donio i javno objavio sledeću
P R E S U D U
Okrivljeni D. S., JMBG ., od oca R. i majke . rođene L., rođen ..godine u M., stalno nastanjen u N., K. bb, sa boravištem u P., N (kod Đ.M.), državljanin BiH, metalostrugar, neoženjen, bez djece, sa završenom SSS, srednjeg imovnog stanja, ranije neosuđivan, protiv kojeg se ne vodi postupak za neko drugo krivično djelo,
Na osnovu člana 373 st. 1 tač. 2 ZKP-a
OSLOBAĐA SE OD OPTUŽBE
Da je,
Neutvrđenog dana tokom mjeseca aprila 2010.godine u K., svjestan svoga djela i želeći njegovo izvršenje, nabavio radi upotrebe lažnu javnu ispravu – ljekarski izvještaj o izvršenom periodičnom pregledu, navodno izdat od Doma zdravlja D.po brojem 7722 dana ..godine, koju lažnu ispravu je neutvrđenog dana tokom mjeseca maja 2010.godine upotrijebio kao pravu, na način što ju je predao prilikom zasnivanja radnog odnosa kod preduzeća “M. S. T.” u K., kao dokaz o radnoj sposobnosti,
- čime bi učinio krivično djelo falsifikovanja isprave iz čl. 412 st. 2 u vezi st.1 Krivičnog zakonika
Troškovi krivičnog postupka padaju na teret Budžeta Crne Gore.

Shodno čl. 75 Krivičnog zakonika sud izriče
MJERU BEZBJEDNOSTI
Oduzimanja predmeta i to ljekarskog izvještaja o izvršenom periodičnom pregledu Doma zdravlja D. broj 7722 od 23.04.2010.godine.

O b r a z l o ž e nj e
ODT iz Kotora podnio je ovom sudu optužni predlog Kt.br. 792/13 od 29.12.2014. godine protiv okrivljenog D. S., zbog krivičnog djela falsifikovanja isprave iz čl. 412 st. 2 u vezi sa st. 1 Krivičnog zakonika.

U svojoj odbrani okrivljeni D. Savić je izjavio da ne priznaje izvršenje krivičnog djela koje mu se stavlja na teret i krivicu za isto, te je naveo da je on bio radno angažovan u firmi ”M. S.” iz K., ali nije bio legalno prijavljen, već je radio na dnevnice kao kamenorezac, bez ikakve prijave, a radio je u periodu od 10.03.2010.godine do kraja juna te godine, za dnevnicu od 50,00 eura, dok su mu ostali dužni 1.000,00 eura, te je naveo da ima samo prijavljen boravak, ali ne i radnu dozvolu u Crnoj Gori. Istakao je da ne zna odakle je predmetni izvještaj, a on nije nikada bio u D., niti je radio bilo kakav zdravstveni pregled, te nije mogao da se izjasni zašto taj izvještaj glasi na njegovo ime. Naveo je i da je išao u kafanu ”K.P.” u Tivtu. Dodao je da S. P. poznaje, jer je on bio šef radnika u firmi, ali on ni njemu, ni nikom drugom nije davao iznos od 30,00 eura, te od tog Slavena nikakvo uvjerenje nije dobio, dok V. R. ne poznaje. Prilikom saslušanja na glavnom pretresu je dodao da nikada nije bio zaposlen u predmetnoj firmi, odnosno bio je radno angažovan, ali nikakve papire firmi nije predavao, niti je ikada vadio ljekarski izvještaj za zapošljavanje u ovoj firmi. Naveo je da njemu nikada niko iz firme nije rekao da treba da donese ljekarski izvještaj, a zna da je dvadesetak momaka koji su radili u firmi išlo na ljekarski pregled, a u navedenoj firmi radio je samo u periodu od 10.03.2010. godine do kraja juna te godine. Svaki put kada je bio u Crnoj Gori imao je turističku vizu, odnosno bijeli karton, a što se tiče njegovog angažovanja u firmi, razgovarao je sa M. I. i Dom D., ali oni mu nisu rekli da je potrebno da dostavi ljekarsko uvjerenje radi dobijanja radne dozvole u Crnoj Gori, dok su mu novac na ime naknade za rad davali na ruke.

U dokaznom postupku koji je proveden radi rasvjetljenja činjeničnog stanja i krivice okrivljenog, sud je proveo sljedeće dokaze: saslušao je svjedoke Š. K.i Z. Lekića, na saglasnost stranaka je pročitan iskaz svjedoka B. R. sa zapisnika od 27.10.2014.godine, pročitana je službena zabilješka UP PI D. od ..godine, službena zabilješka UP PI D. od 29.09.2010.godine, izvršen je uvid u ljekarski izvještaj od 23.10.2010.godine, fakturu Doma zdravlja Budva br. 318/10 i uplatnicu od 28.06.2010.godine, kao i izvod iz Evidencije o obavljenim sistematskim pregledima Doma zdravlja B. br.1264, pročitan je dopis Doma zdravlja D.od 20.03.2015.godine sa prilozima, dopis Doma zdravlja D. od 09.06.2015.godine.

Svjedok Š. K. je u svom iskazu naveo je on osnivač preduzeća ”M. S.” DOO, a da je okrivljeni zasnovao radni odnos u njegovoj firmi negdje tokom 2010.godine, te prilikom zasnivanja radnog odnosa, sigurno nisu bila dva sporna ljekarska izvještaja, a to zna jer je on nosio kompletnu dokumentaciju, sa svim radnicima je pošao i Dom zdravlja B.i tamo su dobili ljekarske izvještaje i sa tim izvještajima je, uz ostalu dokumentaciju, je pošao u ”A..M.” radi potpisivanja ugovora, a prethodno su sa svim radnicima zaključili ugovor o radu, pa tako i sa okrivljenim. Dodao je da poznaje lice po imenu Slaven, ali da nema saznanja da je to lice tražilo od bilo kog radnika iz njegove firme novac na ime nabavljanja ljekarskog izvještaja i to mu niko od radnika nije ni pominjao, dok je osumnjičeni po završetku radova na M. napustio firmu, obzirom da nije državljanin Crne Gore. Pojasnio je, a nakon što je pozvan da u spise predmeta dostavi ljekarske izvještaje koji su predati firmi ”A. M.” koji se odnose na Da Savića i R. V., da je u dokumentaciji pronašao imena radnika za koje su pribavljena i u firmu predata ljekarska uvjerenja, međutim nije primijetio da se na tom spisku nalaze imena navedenih lica, kao i još sedam lica, što zapravo govori da su oni sami pribavili ljekarsko uvjerenje, svako za sebe, i isto dostavili investitoru, a nijedan radnik nije mogao da bez ljekarskog uvjerenja uđe na gradilište i samim tim ni da počne sa obavljanjem bilo kakvog posla. Pojasnio je da je on, kao osnivač, lice po imenu Slaven ovlastio za supervizora i on je radio na tim poslovima, a misli da od kraja 2010.godine nije viđao to lice, zna da je državljanin BiH, ali nije imao saznanja da li se vratio u svoju državu ili je eventualno na području Crne Gore. Prilikom saslušanja na glavnom pretresu, svjedok je naveo da niko od radnika nije imao radni odnos na neodređeno vrijeme, da su svi radnici bili zaposleni na određeno vrijeme radi obavljanja pojedinih poslova, kao i da sa tim radnicima on nije zaključivao nikakve ugovore, da su svi radnici bili angažovani od strane “A.M.”. Dodao je da su svi radnici morali imati ljekarsko uvjerenje, te da je on lično pitao da li imaju, pa pošto njiih dvadesetak i nešto nijesu imali, on ih je lično odveo u Dom zdravlja u B.na ljekarski pregled, a te ljekarske izvještaje dostavio je firmi “A. M.”, a pretpostavlja da su oni dalje dostavili nadzornom organu. Istakao je da u njegovoj firmi nema dokumentacije, a pretpostavlja da se ista nalazi u “A. M.”, koji su investitori u P. Mo., ali ne zna ko je odgovorno lice u toj firmi. Ta firma se nalazi u T. na S.u. Naveo je i da misli da su radnici zaključivali ugovor o radu sa firmom P. koji su bili podizvođači i oni su toj firmi plaćali usluge izvođenja radova na gradilištu, a ta firma je iz Podgorice i ta firma je i isplaćivala radnike. Upoznat je da su radnici imali radne dozvole i to je radila firma A. iz T., ali ne zna da li je S.bio zaposlen u toj firmi, da li je imao radnu dozvolu i boravak, a pored toga bilo je potrebno da radnici imaju i ljekarsko uvjerenje, a misli da je teško moguće da je neko na tom gradilištu mogao da obavlja radove, a da nije prijavljen. Dodao je da je vrlo jednostavno utvrditi da li je u tom periodu S. bio u radnom odnosu, tako što će se ti podaci zatražiti od firme A. iz T., a za sve to je bio zadužen S. P.. Kada je vodio radnike na pregled u Dom zdravlja B., ne sjeća se da li je među njima bio Savić D. Dodao je da njegova firma nikada nije upućivala radnike na pregled, pogotovo ne u Danilovgrad, a ne zna ni čiji bi bio interes da neko koristi ime njegove firme i ime Savić Da za ovako nešto, pogotovo što je bilo mnogo jednostavnijih i jeftinijih načina da se pregled obavi.

Svjedok Z. L. je prilikom saslušanja naveo da od 2004.godine radi u privatnoj ordinaciji i objasnio je da je 2002. godine, dok je radio u Kliničkom centru, nestao njegov tadašnji faksimil, a on sada ima novi. Dodao je da ovo nije prvi slučaj da se njegov faksimil zloupotrebljava, a što je rekao i prilikom saslušanja pred Upravom policije, gdje ih je upozorio da neko zloupotrebljava njegov ukradeni faksimil, a on nema nikakve veze sa spornim ljekarskim izvještajem i nije mu uopšte jasno zašto je pozvan na glavni pretres, a imajući u vidu i činjenicu da nikada nije bio zaposlen u Domu zdravlja D.. Naveo je i da je ovakvih slučajeva bilo još, prvi put se dogodio u P., a nakon toga je ponovo bio obaviješten da je neko zloupotrijebio njegov faksimil, kao i memorandum Doma zdravlja D., tako da onaj ko to radi veoma dobro zna šta radi.

Svjedok B. R. je prilikom saslušanja na zapisniku od .. godine navela da je ona u kritičnom periodu bila u firmi “M. S.” na mjestu izvršnog direktora i tačno je da je osumnjičeni negdje tokom 2010.godine zasnovao radni odnos u njihovoj firmi, ali ona lično nije upoznata sa dokumentacijom koju su predavali i nije mogla da se izjasni da li su tom prilikom uz potrebnu dokumentaciju predali i ljekarske izvještaje o izvršenom periodičnom ljekarskom pregledu izdate od Doma zdravlja D.. Napomenula je da je u međuvremenu došlo do zatvaranja firme, tako da ona više nije na tom poslu, a ne sjeća se da je u dokumentaciji osumnjičenog vidjela predmetni izvještaj.

Iz službene zabilješke UP PI Danilovgrad od 24.06.2010.godine proizilazi da je ista sačinjena u službenim prostorijama Ispostave D., povodom obavljene konsultacije sa dežurnim zamjenikom ODT u vezi prijave kroz zapisnik o obavještenju prikupljenom od građanina dr S.D., doktora opšte medicine iz KBC Podgorica, zato što je po njegovim navodima neko NN lice krivotvorilo faksimil pravougaonog pečata sa njegovim imenom i prezimenom o brojem pod kojim se vodi kao doktor u KBC, i to u JZU “D. D.M.” iz D. nepoznatog datuma, preko medicinskog izvještaja za grupu radnika, i to nezvanično preko informacije koju je dobio od direktora Doma zdravlja, dipl. pravnika Z.Ko. iz D..

Iz službene zabilješke UP PI D. od 29.09.2010.godine proizilazi da je ista sačinjena analogno službenoj zabilješci sačinjenoj dana 24.06.2010.godine, povodom falsifikata obrazaca zdravstvene ustanove Doma zdravlja Da. od strane NN lica preko faksimila okruglog pečata KCCG od strane ljekara opšte prakse, kako je utvrđeno ljekara Z. L. i analogno zahtjevu dežurnog ZODT da se provjeri autentičnost ovih pečata koji se odnose sada ne za doktora S. D., nego za doktora Zv. L., dok je od strnae pravnice JZU Doma zdravlja dobio fotokopiju djelovodnika iz kojeg se vidi da datum 23.04.2010.godine nije ubilježen u njihovu djelovodnu knjigu, što ukazuje da se ljekarski izvještaj o izvršenom prethodnom periodičnom pregledu falsifikat, obzirom da postoji sumnja da su obrasci skenirani.

Iz ljekarskog izvještaja od 23.04.2010.godine proizilazi da je isti izdat od strane Doma zdravlja D., matični br. 7722, i isti je dat prema uputu “M. S. and T.” DOO B., na ime okrivljenog, po zanimanju radnik i u istom je navedeno da je okrivljeni sposoban za kamenorezačke radove.

Iz fakture Doma zdravlja B. br. 318/10 od 24.06.2010.godine proizilazi da ista glasi na “M. S.” . na ukupan iznos od 1.759,50 eura, a na ime sistematskog pregleda radnika, te je navedeni iznos plaćen dana 28.06.2010.godine. Takođe, iz uplatnice od 28.06.2010.godine proizilazi da je DOO “M. S.” iz K. Domu zdravlja B. uplatio iznos od 1.759,00 eura, na ime sistematskog pregleda.

Iz izvoda iz Evidencije o obavljenim sistematskim pregledima Doma zdravlja B.e br.1264 proizilazi da u navedenoj evidenciji, a za preglede obavljene dana 25.06.2010.godine, nije zaveden okrivljeni D S...

Iz dopisa Doma zdravlja D.od 24.03.2015.godine sa prilozima proizilazi da je u protokolu koji se vodi za sistematske preglede za 2010.godinu, zaključno sa 30.12.2010.godine upisano 2 350 radnika, a ljekarske izvještaje o izvršenom prethodnom/periodičnom pregledu zaključuje i potpisuje načelnik Službe medicine rada, prim. dr. med. R. Č., specijalista medicine rada, dok su se ljekarski izvještaji u 2010.godini popunjavali na pisaćoj mašini i nisu se izdavali u rukopisu, kao što je slučaj sa predmetnim izvještajem, dok faksimile ljekara mogu koristiti isključivo ljekari, jer se isti nalaze kod njih i poslije radnog vremena.

Iz dopisa Doma zdravlja D, od 09.06.2015.godine proizilazi da dr Zvezdan Lekić nije nikada bio zaposlen u njihovoj ustanovi, te da Dom zdravlja D. nikada nije koristio pečat na kojem piše “Republika Crna Gora, Klinički centar Crne Gore – Podgorica”.

Cijeneći sve izvedene dokaze pojedinačno, kao i u njihovoj međusobnoj povezanosti, shodno čl. 370 st. 3 ZKP-a, a u odnosu na odbranu okrivljenog, sud je utvrdio činjenično stanje navedeno u izreci presude.

Okrivljeni D S. je u svojoj odbrani objasnio da je on bio radno angažovan u firmi ”M. S.” iz Kotora od 10.03.2010.godine do kraja juna te godine, ali nije bio legalno prijavljen, te nikakve papire nije predavao firmi, niti je ikada vadio ljekarski izvještaj za zapošljavanje u ovoj firmi, već je radio na dnevnice kao kamenorezac, a za dnevnicu od 50,00 eura i taj novac na ime naknade za rad su mu davali na ruke. Dodao je da njemu nikada niko iz firme nije rekao da treba da donese ljekarski izvještaj, a zna da je dvadesetak momaka koji su radili u firmi išlo na ljekarski pregled, te on zna odakle je predmetni izvještaj, jer on nije nikada bio u D. niti je radio bilo kakav zdravstveni pregled, te nije mogao da se izjasni zašto taj izvještaj glasi na njegovo ime, a istakao je da on poznaje S. P. jer je on bio šef radnika u firmi, ali on ni njemu, ni nikom drugom nije davao iznos od 30,00 eura, te od tog S. nikakvo uvjerenje nije dobio. Ovakvu odbranu okrivljenog sud je u cjelosti prihvatio, obzirom da tokom postupka nijednim provedenim dokazom ista nije bila opovrgnuta.

Naime, svjedok K. Š.je u svom iskazu naveo je on osnivač preduzeća ”M.S.” DOO i da su svi radnici morali imati ljekarsko uvjerenje, zbog čega je on dvadesetak lica koja su prijavila da isto nemaju poveo na ljekarski pregled u Dom zdravlja . te da je u dokumentaciji pronašao imena radnika za koja su pribavljena i u firmu predata ljekarska uvjerenja, međutim nije primijetio da se na tom spisku nalazi ime okrivljenog, kao i još osam lica, što zapravo govori da su oni sami pribavili ljekarsko uvjerenje, svako za sebe, i isto dostavili investitoru. Objasnio je da on sa radnicima nije zaključivao nikakve ugovore, a misli da su radnici zaključivali ugovor o radu sa firmom Progres koji su bili podizvođači i oni su toj firmi plaćali usluge izvođenja radova na gradilištu, a ta firma je iz Podgorice i ta firma je i isplaćivala radnike. Upoznat je da su radnici imali radne dozvole i to je radila firma A.iz T., ali ne zna da li je S.bio zaposlen u toj firmi, da li je imao radnu dozvolu i boravak, a pored toga bilo je potrebno da radnici imaju i ljekarsko uvjerenje, a misli da je teško moguće da je neko na tom gradilištu mogao da obavlja radove, a da nije prijavljen. Dodao je da je vrlo jednostavno utvrditi da li je u tom periodu S. bio u radnom odnosu, tako što će se ti podaci zatražiti od firme A. iz T., a za sve to je bio zadužen S.P..

Cijeneći navode imenovanog svjedoka, sud je izvršio uvid u fakturu Doma zdravlja B. br. 318/10 od 24.06.2010.godine, iz koje je utvrdio da ista glasi na “Ma. S.” K., na ukupan iznos od 1.759,50 eura, a na ime sistematskog pregleda radnika, te da je navedeni iznos plaćen dana 28.06.2010. godine, što je utvrđeno i uvidom u uplatnicu od 28.06.2010.godine, dok iz izvoda iz Evidencije o obavljenim sistematskim pregledima Doma zdravlja B. br. 1264 proizilazi da u navedenoj evidenciji, a za preglede obavljene dana 25.06.2010.godine, nije zaveden okrivljeni D S..

Sud se takođe obratio firmi “A.” DOO ., tražeći dokumentaciju na ime okrivljenog, međutim navedeni dopis ni nakon nekoliko pokušaja nije mogao biti uručen, već se dostava vratila neuručena sa naznakom da je nepoznata na datoj adresi, a iz istog razloga sud nije mogao obezbijediti ni prisustvo ovlašćenog lica firme Progres DOO, radi saslušanja na okolnosti da li okrivljeni bio zaposlen u tom preduzeću, obzirom da se dostava vratila sa naznakom da su preselili sa date adrese. Sud nije mogao obezbijediti ni prisustvo svjedoka S. P., a radi saslušanja na okolnosti da li je pribavljao ljekarsko uvjerenje za okrivljenog i na koji način, a nakon što se dostava vratila neuručena sa naznakom da je isti nepoznat na datoj adresi, sud je pokušao da poziv istom uruči preko UP Budva, međutim isti su obavijestili sud da imenovani nije prijavljen na teritoriji B., a provjerom na datoj adresi, utvrđeno je da je isti nepoznat i nije pronađen na terenu.

Nakon što je sud uvidom u predmetni ljekarski izvještaj utvrdio da se na istom nalazi faksimil dr Z. L., a što nesporno proizilazi i iz službene zabilješke UP PI D.od 29.09.2010.godine koja je sačinjena povodom falsifikata obrazaca zdravstvene ustanove D.zdravlja D.od strane NN lica preko faksimila okruglog pečata KCCG od strane ljekara opšte prakse, kako je utvrđeno ljekara Z. L., sud je imenovanog ljekara pozvao radi neposrednog saslušanja i isti je u svom iskazu objasnio da od 2004.godine radi u privatnoj ordinaciji, a 2002. godine, dok je radio u Kliničkom centru, nestao je njegov tadašnji faksimil i on sada ima novi. Dodao je da ovo nije prvi slučaj da se njegov faksimil zloupotrebljava, a što je rekao i prilikom saslušanja pred Upravom policije, gdje ih je upozorio da neko zloupotrebljava njegov ukradeni faksimil, a on nema nikakve veze sa spornim ljekarskim izvještajem i nikada nije bio zaposlen u Domu zdravlja D..

Iz predmetnog ljekarskog izvještaja od 23.04.2010.godine proizilazi da je isti izdat od strane D. zdravlja D., matični br. 7722, i isti je dat prema uputu “M. S. and T.” DOO B., na ime okrivljenog i u istom je navedeno da je okrivljeni sposoban za kamenorezačke radove. Na osnovu službene zabilješke UP PI D. od 29.09.2010.godine, sud je utvrdio da je UP D. od strane pravnice JZU Doma zdravlja dobio fotokopiju djelovodnika iz kojeg se vidi da datum 23.04.2010.godine nije ubilježen u njihovu djelovodnu knjigu, što, prema navedenoj službenoj zabilješci, ukazuje da je ljekarski izvještaj o izvršenom prethodnom periodičnom pregledu falsifikat, obzirom da postoji sumnja da su obrasci skenirani. Takođe, iz dopisa Doma zdravlja D. od .godine proizilazi da ljekarske izvještaje o izvršenom prethodnom/periodičnom pregledu zaključuje i potpisuje načelnik Službe medicine rada, prim. dr. med. R.r ., specijalista medicine rada, dok su se ljekarski izvještaji u 2010.godini popunjavali na pisaćoj mašini i nisu se izdavali u rukopisu, kao što je slučaj sa predmetnim izvještajem, dok faksimile ljekara mogu koristiti isključivo ljekari, jer se isti nalaze kod njih i poslije radnog vremena, dok iz dopisa Doma zdravlja D. od 09.06.2015.godine proizilazi da dr Z.L. nije nikada bio zaposlen u njihovoj ustanovi, te da Dom zdravlja Danilovgrad nikada nije koristio pečat na kojem piše “Republika Crna Gora, Klinički centar Crne Gore – Podgorica”.

Dakle, na osnovu svega navedenog sud je utvrdio da se na predmetnom ljekarskom izvještaju nalazi pečat na kojem piše “Republika Crna Gora, Klinički centar Crne Gore – P.”, iako je Dom zdravlja D.obavijestio sud da oni takav pečat nikad nisu koristili, te da se pored okruglog pečata nalazi i faksimil dr Z. L., iako imenovani doktor nikada nije bio zaposlen u njihovoj ustanovi, što je i sam naveo u svom iskazu, a što proizilazi i iz dopisa Doma zdravlja, na koji način je utvrđeno da su i izvještaji o ljekarskom pregledu u 2010.godini kucani na pisaćoj mašini, a nisu se izdavali u rukopisu, kao što je to slučaj sa predmetnim izvještajem. Međutim, sve navedeno po nalaženju suda ne ukazuje nedvosmisleno na to da je predmetni izvještaj pribavljen od strane okrivljenog, te da je isti takav izvještaj upotrijebio kao pravi, odnosno da je predmetni izvještaj okrivljeni predao prilikom zasnivanja radnog odnosa kod preduzeća “M. S. T.” u K., kako je to predstavljeno optužnim aktom, obzirom da na osnovu provedenih dokaza, sud nije mogao nesporno utvrditi da je okrivljeni zaista zasnovao radni odnos bilo kod navedenog preduzeća, bilo kod preduzeća “A. M.” ili preduzeća P.DOO, kako je to istakao svjedok Š., niti da je bilo kome predavao predmetni izvještaj, niti da je to bilo traženo od njega, niti da je taj izvještaj uopšte bio predat sa dokumentacijom u firmi “M. S.T.” u K., a imajući u vidu iskaz svjedoka B. ., koja je navela da, iako je u kritičnom periodu bila u firmi “M. S.” na mjestu izvršnog direktora, nije upoznata sa dokumentacijom koja je predata i nije mogla da se izjasni da li je tom prilikom uz potrebnu dokumentaciju predat i ljekarski izvještaj o izvršenom periodičnom ljekarskom pregledu izdat od Doma zdravlja D., te da se ne sjeća da je u dokumentaciji okrivljenog vidjela predmetni izvještaj.

Sud je cijenio službenu zabilješku UP PI Danilovgrad od 24.06.2010.godine, ali je našao da isti nije od bitnog uticaja na drugačije presuđenje u ovoj krivično-pravnoj stvari.

Imajući u vidu sve naprijed navedeno, za sud nije bilo dokaza da je okrivljeni S. učinio krivično djelo falsifikovanja isprava iz čl.412.st.2.u vezi st.1. Krivičnog zakonika na način, u vrijeme i mjesto kako je to predstavljeno optužnim aktom odnosno da je nabavio radi upotrebe lažnu javnu ispravu i da je istu upotrijebio kao pravu, kako je gore već obrazloženo, pa je sud okrivljenog oslobodio od optužbe za krivično djelo koje mu je stavljeno na teret, a u skladu sa čl. 373 st. 1 tač. 2 ZKP-a
Sud je odlučio da troškovi krivičnog postupka padaju na teret budžetskih sredstava suda, shodno čl. 230 st. 1 ZKP-a.

Sud je shodno čl. 75 KZ-a izrekao mjeru bezbjednosti oduzimanja predmeta i to ljekarskog izvještaja o izvršenom periodičnom pregledu Doma zdravlja D. broj 7722 od 23.04.2010.godine.

OSNOVNI SUD U KOTORU

Dana, 04.09.2015.godine
Zapisničar Sudija
Aleksandra Čolan Danijela Samardžić
PRAVNA POUKA: Protiv ove presude dozvoljena je žalba Višem sudu u Podgorici u roku od 8 dana od dana prijema iste, a preko ovog suda.