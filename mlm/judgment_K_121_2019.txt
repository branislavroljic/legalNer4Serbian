U IME CRNE GORE
K.br. 121/19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog L.L., koga po službenoj dužnosti brani V.A., advokat iz P., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 152/19 od 24.09.2019. godine, koju je na ročištu povodom odlučivanja o sporazumu o priznanju krivice zastupala Jovanović Maja, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 05.06.2020. godine, donio je
P R E S U D U
Optuženi:

L.L., JMB ..., od oca G. i majke D., rođene M., rođen .... godine u K..., sa prebivalištem u K..., S...g... ..., državljanin Crne Gore, pomorac, nezaposlen, neoženjen, bez djece, završio srednju pomorsku školu, lošeg imovnog stanja, neosuđivan,
KRIV JE
Zato što je:

Dana 17.08.2019. godine, u K..., u S...g..., u blizini restorana "B...", neovlašćeno radi prodaje držao opojnu drogu heroin - supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18), proglašena za opojnu drogu, na način što je heroin u ukupnoj masi od 5,928 grama, zapakovan u 14 PVC kesica, od kojih se jedna nalazila u žutoj kutijici od kinder jajeta, držao kod sebe, a koju opojnu drogu je predao ovlašćenim policijskim službenicima prilikom redovne kontrole, pri čemu je optuženi bio svjestan svog djela i htio njegovo izvršenje,
- čime je izvršio krivično djelo - neovlašćeno proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 32, 33, 36, 42, 45, 46 Krivičnog zakonika Crne Gore,
O S U Đ U J E
Na kaznu zatvora u trajanju od 6 mjeseci.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, uplati iznos od 400,00 eura na ime nagrade i nužnih izdataka braniocu po službenoj dužnosti, da Višem državnom tužilaštvu u Podgorici uplati 100,00 eura na ime paušala, na račun Vrhovnog državnog tužilaštva broj 832-1187-31, kao i 100,00 eura na ime sudskog paušala Višem sudu u Podgorici, na broj žiro računa 832-7113-04, u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJA PREDMETA
ODUZIMA SE opojna droga heroin u količini od 5,928 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 152/19 od 24.09.2019. godine, optuženom L.L., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 04.06.2020. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 05.06.2020. godine, sud je na saglasan predlog stranaka pročitao dokaze predložene optužnicom i to: službenu zabilješki Uprave policije - CB Herceg Novi, Odeljenje bezbjednosti Kotor 21/4 broj 240/19-2358 od 17.08.2019. godine, potvrdu o privremeno oduzetim predmetima Uprave policije - CB Herceg Novi, odeljenje bezbjednosti Kotor 21/4-2 broj: 240/19-2358 od 17.08.2019. godine,
Izvještaj Forenzičkog centra u Danilovgradu br. 3490/19 od 13.09.2019. godine i izvršio uvid u fotodokumentaciju koja je sastavni dio izvještaja, pročitao Zapisnik o pregovaranju Kt (sp).br. 27/20 od 04.06.2020.godine, Zapisnika priznanju krivice optuženog Kt(sp)br. 27/20 od 04.06.2020. godine i Sporazum o priznanju krivice optuženog Kt(sp).br. 27/20 od 04.06.2020. godine i pročitao izvod Ministarstva pravde Crne Gore, broj 05/2-72-14877/19 od 01.11.2019. godine, na ime optuženog L.L..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, srazmjerna stepenu krivice optuženog i težini počinjenog krivičnih djela, a posebno kada se ima u vidu da je optuženi mlada osoba, raniji život, tj. neosuđivanost a što je sud utvrdio iz izvoda iz KE za optuženog, priznanje izvršenja krivičnog djela, prihvatanja krivice i iskreno kajanje za učinjeno krivično djelo, što je dovelo do efikasnosti okončanja postupka, a koje okolnosti po ocjeni suda opravdavaju ublažavanje kazne optuženom ispod zakonom propisanog minimuma za predmetno krivično djelo, shodno članu 45. i 46. Krivičnog zakonika Crne Gore, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga heroin u količini od 5,928 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na nagradu i nužne izdatke branioca po službenoj dužnosti u iznosu od 400,00 eura, te troškove na ime paušala Višem državnom tužilaštvu u Podgorici i sudskog paušala Višem sudu u Podgorici, od po 100,00 eura, koje je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 05.06.2020.godine
Zapisničar S u d i j a
Novčić Slobodanka,s.r Tabaš Predrag,s.r
PRAVNA POUKA
Protiv ove presude nije dozvoljena žalba.

Tačnost otpravka ovjerava namještenik suda
Novčić Slobodanka