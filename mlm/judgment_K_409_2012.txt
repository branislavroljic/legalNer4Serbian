K br. 409/12
U IME CRNE GORE
OSNOVNI SUD U BARU, kao prvostepeni krivični, sudija Aleksandra Leković, kao sudija pojedinac, sa zapisničarom Anom Stanišić, u krivičnom predmetu okrivljenih J.H., J.R. i J.B. zbog krivičnog djela nasilje u porodici ili u porodičnoj zajednici iz čl.220 st.2 u vezi st.1 Krivičnog zakonika, a u vezi čl.23 Krivičnog zakonika, po optužnom predlogu Osnovnog državnog tužilaštva u Baru Kt. br. 406/12 od 17.10.2012. godine, nakon održanog glavnog javnog pretresa u prisustvu zastupnika optužbe savjetnika kod Osnovnog državnog tužilaštva Predraga Đikanović i okrivljenog J.R., a u odsustvu uredno pozvanog okrivljenog J.B., i u odsustvu okrivljenog J.H., dana 26.09.2014. godine donio je i javno objavio

P R E S U D U
I
Okrivljeni,
1.J.H., od oca H. i majke R., rođene Lj., rođen ... godine u K. M., sa prebivalištem u B., državljanin K., razumije crnogorski jezik, njegov jezik je romski, nezaposlen, oženjen, otac devetoro djece, pismen, sa završenih tri razreda osnovne škole, lošeg imovnog stanja;
2.J.B., od oca H.i majke N., rođene K., rođen ... godine u K. M., sa prebivalištem u B., državljanin K., razumije crnogorski jezik, njegov jezik je romski, radnik, neoženjen, pismen, sa završenom osnovnom školom, lošeg imovnog stanja,
K r i v i s u :

Što su:

Dana 25.juna 2012.godine, oko 23,30 časova, u stambenom objektu u kojem živi oštećeni O. F.u primjenom gurbog nasilja narušili tjelesni i duševni integritet člana svoje porodice - zeta O. F. na način što su istog fizički napali zadajući mu više udaraca rukama u predjelu glave od kojih udaraca je isti zadobio laku tjelesnu povredu u vidu: nagnječenja-razderne rane u predjelu lijeve obrve dužine 1,5 cm i nagnječina (krvni podliv sa oguljotinom) kože u predjelu desnog oka.

- čime su, kao saizvršioci, učinili krivično djelo nasilje u porodici ili u porodičnoj zajednici iz čl.220. st.1 Krivičnog zakonika, a u vezi čl.23 Krivičnog zakonika.

Pa im sud primjenom 4, 32, 36, 42, 52, 53 i 54 Krivičnog zakonika i čl 359, 360 i 364 ZKP-a, i z r i č e :

USLOVNU OSUDU

Kojom im utvrđuje kaznu zatvora u trajanju od po 30 (trideset) dana i istovremeno određuje da se kazna neće izvršiti ukoliko okrivljeni u roku od 1 (jedne) godine ne učine novo krivično djelo.

Okrivljeni su dužni da plate troškove krivičnog postupka u iznosu od po 50,00 € u roku od 15 dana od dana pravosnažnosti pod prijetnjom izvršenja.

II
Okrivljeni J.R., od oca H. i majke N., rođene K., rođen ... u K. M., sa prebivalištem u B., državljanin K., razumije crnogorski jezik, njegov jezik je romski, radnik, neoženjen, pismen, sa završenih tri razreda osnovne škole, lošeg imovnog stanja,
Na osnovu čl.373 tč.2 Zakonika o krivičnom postupku
OSLOBAĐA SE OD OPTUŽBE
Da je,
Dana 25.juna 2012.godine, oko 23,30 časova, u stambenom objektu u kojem živi oštećeni O.F. u naselju Šušanj, u Baru, primjenom gurbog nasilja narušio tjelesni i duševni integritet člana svoje porodice - zeta O.F.ja na način što je, zajedno sa J.H. i J.B., istog fizički napao zadajući mu više udaraca rukama i nogama u predjelu glave i tijela, nakon čega je oštećenom zadao i udarac čekićem - sredstvom podobnim da tijelo teško povrijedi i zdravlje teško naruši, u predjelu tijela - desne noge, od kojih udaraca je isti zadobio laku tjelesnu povredu u vidu: nagnječenja-razderne rane u predjelu lijeve obrve dužine 1,5 cm, nagnječina (krvni podliv sa oguljotinom) kože u predjelu desnog oka, ubodna rana u predjelu spoljašnje strane desne nadkoljenice u gornjoj trećini dužine 0,5 cm i oguljotine kože sa crvenilom kože u predjelu prednje strane desne nadkoljenice, kružnog oblika, prečnika 3 cm.

-čime bi kao saizvršilac učinio krivično djelo nasilje u porodici ili u porodičnoj zajednici iz č.220. st.2 u vezi sa st.1 Krivičnog zakonika, a u vezi čl.23 Krivičnog zakonika.

Troškovi krivičnog postupka u ovom dijelu padaju na teret budžetskih sredstava suda.

O b r a z l o ž e n j e
Optužnim predlogom Osnovnog državnog tužilaštva u Baru Kt.br. 406/12 od 17.10.2012. godine stavljeno je na teret okrivljenima izvršenje krivičnog nasilje u porodici lil u porodičnoj zajednici iz čl. 220 st.2 u vezi sa st.1 KZ u vezi sa čl. 23 KZ.

Okrivljeni J.H. je u svojoj odbrani naveo da se dana 25. juna 2012. godine u večernjim časovima nalazio u objektu u kojem živi sa svojom porodicom, a koji objekat se nalazi preko puta restorana "Mimoza" u Šušnju, kada je njegov zet O.F., koji takodje živi u istom objektu gdje i on, ali u prostoriji do njegove, izašao u dvorište i počeo da mu vrijedja porodicu. Nakon toga je F. zvao njega i njegova dva sina R. i B. da se tuku sa njim govoreći im da je on najjači. Tada ga je F. povukao rukama za majicu i uvukao u objekat u koji žive i zadao mu udarac stisnutom pesnicom u predjelu glave, nakon čega mu je on-okrivljeni isto stisnutom pesnicom zadao nekoliko udaraca u predjelu glave. Njegova dva sina R. i B. su ih razdvajali i isti nijesu udarali njegovog zeta ni rukama ni nogama niti su imali bilo kakvu šipku u rukama. Njegova kćerka sa O. F. živi u vanbračnoj zajednici.

Okrivljeni J.R. je u svojoj odbrani naveo da se dana 25. juna 2012. godine, u večernjim časovima, nalazio sa svojim bratom B.om i ocem Hamidom u dvorištu ispred objekta u kojem žive, a koji objekat se nalazi preko puta restorana "Mimoza" u Šušnju, kada je njegov zet O.F., koji takodje živi u istom objektu gdje i oni, ali u drugoj prostoriji, izašao na vrata od objekta i počeo da psuje njega i njegovu porodicu. Nakon toga njegov zet O.F. pozivao je na tuču njegovog brata B. i oca H. i u jednom trenutku je povukao rukama za majicu njegovog oca i uvukao ga unutar objekta, a potom ga je gurnuo na zid i njegov otac H. je njegovom zetu O.F. zadao udarac otvorenom šakom u predjelu glave - lica. On i njegov brat B. nijesu učestvovali u tuči već su pokušavali iste da razdvoje u čemu su i uspjeli. Ne priznaje izvršenje krivičnog djela koje mu se stavlja na teret, a posebno želi da istakne da ni on, ni njegov brat nijesu držali nikakvu šipku u rukama, niti su fizički napali njihovog zeta O.F.

Okrivljeni J.B. je u svojoj odbrani u prethodnom postupku naveo da se dana 25. juna 2012. godine u večernjim časovima nalazio sa svojim bratom R. i ocem H. u dvorištu ispred objekta u kojem žive. Njegov zet O.F., koji takodje živi u istom objektu gdje i oni, ali u drugoj prostoriji, izašao je na vrata od objekta i počeo da psuje njega i njegovu porodicu. Nakon toga je njegov zet pozivao na tuču njegovog brata R.a i oca H. i u jednom trenutku je povukao rukama za majicu njegovog oca i uvukao ga unutar objekta, a potom ga je gurnuo na zid i njegov otac H. je zetu O.F.ju zadao udarac otvorenom šakom u predjelu glave - lica. On i njegov brat R. nijesu učestvovaliu tuči već su pokušavali iste da razdvoje u čemu su i uspjeli. Ne priznaje izvršenje krivičnog djela koje mu se stavlja na teret, a posebno želi da istakne da ni on ni njegov brat nijesu držali nikakvu šipku u rukama, niti su fizički napali njihovog zeta O.F.ja. Na glavnom pretresu je naveo da se navedenog dana vratio sa posla naveče kasno, zajedno sa svojim bratom i tada im je njihova majka rekla da se O. F., njihov zet, posvadjao sa njihovim ocem i da se tukao s njim. Nakon toga je F. otišao ponovo u kafanu i pio. Taman su bili legli, F. je došao oko 23,30 časova u njihovo dvorište, počeo je da vrijeđa, da psuje. Nakon toga je izašao njegov otac i rekao mu da se smiri, rekao mu je "moja djeca su sad došla s posla, smiri se, ako ne idi neđe". F. je opet počeo da psuje, onda je gurnuo njegovog oca i njegov otac je pao dolje. Koliko se sjeća njegov otac ga jeste udario pesnicama u glavu. Ne sjeća da ga je on-B. udario, odnosno jeste jedan šamar kad je F. udarao njegovog oca. Govorio im je da se smire, da ne prave galamu, čitavo naselje sluša i onda mu je opalio jedan šamar i to priznaje. Nije istina da je njegov otac F. udario čekićem. Tu nije bio nikakav čekić, niti motka, ni ništa nije bilo. R. je samo razdvajao i on nije udarao nikoga. Na konstataciju suda da se njegova odbrana koju je dao na glavnom pretresu razlikuje od odbrane koju je dao kod tužioca, pa upitan za razlikovanje, naveo je da stvarno ne može da se sjeti šta je tačno bilo, toliko ima obaveza i svega i stvarno ne može da se sjeti šta je bilo.

U dokaznom postupku saslušan je svjedok oštećeni O. F., pročitan je iskaz svjedoka J.F. sa glavnog pretresa od 23.05.2014. godine, pročitan je izvještaj ljekara Hitne medicinske pomoći u Baru-JZU Zavoda za hitnu medicinsku pomoć Crne Gore od 26.06.2012.godine na ime O.F.ja i nalaz i mišljenje sudskog vještaka medicinske struke dr Krsta Nikolića od 03.09.2012.godine, pročitan je dopis Hitne medicinske pomoći CG Podgorica br. 4373 od 09.07.2014. godine, prepis izvještaja ljekara jedinice za HMP u Baru br. protokola 6374 od 25.06.2012. godine i dopis dr A. V. zaveden pod brojem 4273 od 04.07.2014. godine.

Sud je donio rješenje da se neće pribavljati izvod iz KE za okrivljene jer bi to vodilo odugovlačenju postupka, obzirom da su okrivljeni rođeni na Kosovu.

Svjedok oštećeni O. F. je u prethodnom postupku dao svoj iskaz, međutim na glavnom pretresu je, nakon što je poučen da je zbog stepena srodstva oslobođen dužnosti svjedočenja, izjavio je da želi da se koristi tim pravom i da ne želi da svjedoči.

Svjedok J.F. je u prethodnom postupku dala svoj iskaz, međutim na glavnom pretresu, nakon što je poučena da je zbog stepena srodstva oslobođena dužnosti svjedočenja, izjavila je da želi da se koristi tim pravom i da ne želi da svjedoči.

Iz izvještaja ljekara Hitne medicinske pomoći u Baru-JZU Zavoda za hitnu medicinsku pomoć Crne Gore od 26.06.2012.godine na ime O.F.ja je utvrđeno koje povrede je zadobio.

Iz nalaza i mišljenja sudskog vještaka medicinske struke dr K. N. od 03.09.2012.godine je utvrđeno da je O.F. zadobio sledeće tjelesne povrede: nagnječno-razderna rana u predjelu lijeve obrve dužine 1,5 cm, nagnječina (krvni podliv sa oguljotinom) kože u predjelu oko desnog oka, ubodna rana u predjelu spoljašnje strane desne nadkoljenice u gornjoj trećini dužine 0.5 cm, oguljotina kože sa crvenilom kože u predjelu prednje strane desne nadkoljenice kružnog oblika prečnika 3 cm. Navedene povrede predstavljaju u vrijeme nanošenja procijenjeno kako pojedinačno, tako i u svom ukupnom djelovanju, laku tjelesnu povredu. Nagnječno-razderna rana u predjelu lijeve obrve i nagnječina kože u predjelu oko desnog oka nanešene su dvokratnim dejstvom tupine mehaničkog oruđa u šta bi spadalo: stisnuta pesnica i slično. Oguljotina kože sa crvenilom kože u predjelu prednje strane desne nadkoljenice nanešene su jednokratnim dejstvom tupine aktivno zamahnutog mehaničkog oruđa u šta bi spadalo: noga i slično. Ubodna rana u predjelu spoljašnje strane desne nadkoljenice u gornjoj trećini nanešena je jednokratnim dejstvom šiljka zamahnutog mehaničkog oruđa u šta bi spadalo: metalna šipka sa zašiljenim vrhom i slično.

S obzirom da je u optužnom predlogu kao datum izvršenja krivičnog djela naveden datum 25.06.2012. godine u 23,30 časova, a da je u izvještaju ljekara Hitne medicinske pomoći u Baru-JZU Zavoda za hitnu medicinsku pomoć Crne Gore kao datum pregleda oštećenog naveden 26.06.2012. godine, to je sud od Zavoda za hitnu medicinsku pomoć svojim dopisom od 25.06.2014. godine tražio da dostavi podatke iz djelovodnika kada je i kojeg dana (da li 25.06. ili 26.06.2012. godine) u HMP u Baru pregledan O. F.. Postupajući po ovom dopisu Zavod za hitnu medicinsku pomoć CG je dostavio dopis br. 4373 od 09.07.2014. godine u kojem je navedeno da je O. F. evidentiran u medicinskoj dokumentaciji u HMP u Baru dana 25.06.2012. godine. U prilogu ovog dopisa su dostavili i dopis dr A. V. kao i prepis izvještaja br.protokola 6374. U dopisu dr A. V.je navedeno da je O. F. pregledan dana 25.06.2012. godine u 23,43 časova, te da je nakon što je pacijent pregledan i zbrinut, prilikom popunjavanja generalija na ljekarskom izvještaju, obzirom da je prošla ponoć, tehničar napravio administrativnu grešku i upisao datum 26.06.2012. godine. Sadržina prepisa izvještaja (sa ispravljenim datumom i upisanim brojem protokola) je u ostalom dijelu identična sa sadržinom izvještaja HMP u Baru koji je nosio datum 26.06.2012.godine.

Prema tome, nesporno je tokom postupka utvrđeno da se predmetni događaj odigrao dana 25.06.2012.godine, te da je u tom događaju oštećeni F. O. zadobio lake tjelesne povrede.

Ocjenom izvedenih dokaza utvrđeno je da su okrivljeni J.H. i J.B. učinili krivično djelo bliže opisano u izreci presude.

Okrivljeni J.H. u svojoj odbrani nije sporio da je oštećenom zadao nekoliko udaraca stisnutom pesnicom u predjelu glave, ali je to uradio, kako je naveo, nakon što je oštećeni njega povukao rukama za majicu i udario ga stisnutom pesnicom u predjelu glave. Kako navodi, njegovi sinovi J.R. i J.B. su ih samo razdvajali i nisu udarali njihovog zeta i tom djelu je osporio navode iz optužnog predloga. Okrivljeni J.B. je u svojoj odbrani u prethodnom postupku potvrdio odbranu svog oca, prvookrivljenog J.H., međutim na glavnom pretresu je izmjenio svoj iskaz i naveo da jeste svom zetu zadao jedan šamar, kada je ovaj udarao njegovog oca, pokušavajući da ga smiri, te da ne može svega baš da se sjeti.

Iz nalaza i mišljenja sudskog vještaka medicinske struke dr K. N. od 03.09.2012.godine, koji nalaz sud u cjelosti prihvata kao jasan, stručan i objektivan, utvrđeno je da je oštećeni navedenog dana tj.25.06.2012. godine zadobio lake tjelesne povrede koje su bliže opisane u izreci presude, kao i da su nagnječno-razderna rana u predjelu lijeve obrve i nagnječina kože u predjelu oko desnog oka nanešene dvokratnim dejstvom tupine mehaničkog oruđa u šta bi spadalo: stisnuta pesnica i slično, zatim da je oguljotina kože sa crvenilom kože u predjelu prednje strane desne nadkoljenice nanešena jednokratnim dejstvom tupine aktivno zamahnutog mehaničkog oruđa u šta bi spadalo: noga i slično, dok je ubodna rana u predjelu spoljašnje strane desne nadkoljenice u gornjoj trećini nanešena jednokratnim dejstvom šiljka zamahnutog mehaničkog oruđa u šta bi spadalo: metalna šipka sa zašiljenim vrhom i slično.

Prema tome, dovodeći u vezi odbranu okrivljenog J.H., gdje nije sporio da je udario pesnicom oštećenog i odbranu okrivljenog J.B.a koju je dao na glavnom pretresu, gdje je naveo da jeste oštećenom zadao jedan šamar, sa nalazom i mišljenjem vještaka medicinske struke, za sud je nesporno da su ova dva okrivljena konkretnom prilikom fizički napali oštećenog zadajući mu više udaraca rukama i to u predjelu glave od kojih udaraca je isti zadobio laku tjelesnu povredu u vidu: nagnječenja-razderne rane u predjelu lijeve obrve dužine 1,5 cm i nagnječina (krvni podliv sa oguljotinom) kože u predjelu desnog oka.

Okrivljenom J.B. je stavljeno na teret da je i nogama udarao oštećenog u predjelu glave i tijela. Međutim, na glavnom pretresu oštećeni O. F. i svjedok J.F. su se izjasnili da ne žele da svjedoče. Takođe u spisima predmeta nema niti jednog jedinog dokaza da je okrivljeni B. nogama udarao oštećenog u predjelu glave, s obzirom da su po nalazu vještaka medicinske struke, povrede u predjelu glave nastale dejstvom stisnute pesnice i slično, a ne nogama. Iako je nesporno da je oštećeni zadobio povredu u predjelu prednje strane desne nadkoljenice koja je nanijeta nogom, tokom postupka nije dokazano da je okrivljeni B. nogama udarao oštećenog. To ne proizilazi ni iz odbrana okrivljenih, a oštećeni kao i svjedok J. F. nisu željeli da svjedoče na glavnom pretresu, a ni iz jednog drugog dokaza provedenog na glavnom pretresu ne može se utvrditi da je okrivljeni B. nogama udarao oštećenog po glavi i tijelu.

S obzirom na ovako utvrđeno činjenično stanje sud je precizirao dispozitiv optužnog predloga na način bliže opisan u izreci presude, te krivično djelo za koje je oglasio krivim J.H. i J.B. kvalifikovao kao krivično djelo nasilje u porodici ili u porodičnoj zajednici iz čl.220. st.1 Krivičnog zakonika, a ne kao krivično djelo nasilje u porodici ili u porodičnoj zajednici iz č1.220. st.2 u vezi sa st.1 Krivičnog zakonika. Navedeno iz razloga što krivično djelo nasilje u porodici ili u porodičnoj zajednici iz č1.220. st. 2 Krivičnog zakonika čini onaj ko pri izvršenju djela iz stava 1 ovog člana koristi oružje, opasno oruđe ili drugo sredstvo podobno da tijelo teško povrijedi ili zdravlje teško naruši, dok je stavom jedan određeno da ovo krivično djelo čini onaj ko primjenom grubog nasilja naruši tjelesni ili duševni integritete članova svoje porodice ili porodične zajednice.

Okrivljeni J.H. i J.B. su, na gore opisani način, primjenom grubog nasilja prema članu svoje porodice-zetu, ugrozili njegov tjelesni i duševni integritet. Pod grubim nasiljem se podrazumijeva upotreba sile, što su okrivljeni u konkretnom slučaju učinili tako što su fizički napali oštećenog, zadajući mu više udaraca rukama u predjelu glave, na koji način su narušili njegov tjelesni i duševni integritet, nanoseći mu lake tjelesne povrede. Konkretnom prilikom okrivljeni su postupali sa umišljajem, znali su da nasilje vrši prema članu svoje porodice tj. prema zetu, odnosno bili su svjesni svog djela i htjeli je njegovo izvršenje.

Okrivljeni H. i B. su kao saizvršioci izvršili krivično djelo za koje su osuđeni, jer su učestvovanjem u radnji izvršenja zajednički izvršili krivično djelo, a pri tom je kod njih postojala svijest o njihovom zajedničkom djelu, odnosno krivično djelo je izraz njihove zajedničke volje.

Svi okrivljeni su u svojim odbranama naveli da je zapravo oštećeni prvo napao njih, vrijeđajući ih, a zatim da je gurnuo na zid okrivljenog H., a potom ga i pesnicom udario u predjelu lica. Međutim, u tom dijelu sud ne prihvata odbranu okrivljenih i cijeni je kao sračunatu na izbjegavanje krivice. Naime, da je zaista oštećeni udario stisnutom pesnicom okrivljenog H. u predjelu glave i gurnuo ga na zid, to bi kod ovog okrivljenog morale nastati povrede, ali u tom pravcu okrivljeni nisu dostavili ni jedan jedini dokaz.

Odlučujući se za krivičnu sankciju prema okrivljenima H. i B.u sud je cijenio sve olakšavajuće i otežavajuće okolnosti iz čl. 42 Krivičnog zakonika. Od olakšavajućih okolnosti na strani okrivljenog J.H.a sud je cijenio porodične prilike jer je oženjen i otac devetoro djece i lošeg imovnog stanja, dok je kod okrivljenog J.B.a cjenio lične prilike jer se radi o mlađem licu . Otežavajućih okolnosti na strani okrivljenih J.H.a i J.B.a nije bilo. Ocijenjeno je da prema okrivljenima nije potrebno izricanje efektivne kazne zatvora, da će se izricanjem uslovne osude u potpunosti postići svrha izricanja uslovne osude i na taj način dovoljno uticati na okrivljenog da u buduće ne čini krivična djela.

Sud je na osnovu čl. 229 st.1 ZKP-a obavezao okrivljene H. i B.a da nakanade troškove krivičnog postupka u iznosu od po 50 eura koji troškovi se odnose na troškove izrade nalaza i mišljenja vještaka medicinske struke u iznosu od 77,00 € i troškove rada suda koji su određeni prema trajanju, složenosti krivičnog postupka i imovinskim prilikama okrivljenih.

Okrivljenom J.R.u je stavljeno na teret da je navedenog dana, zajedno sa okrivljenima H. i B., više puta udarao oštećenog rukama i nogama u predjelu glave i tijela kao i da je oštećenom zadao i udarac čekićem -sredstvom podobnim da tijelo teško povrijedi i zdravlje teško naruši u predjelu desne noge. Međutim, ocjenom izvedenih dokaza nije dokazano da je okrivljeni J.R. učinio krivično djelo koje mu je stavljeno na teret. Okrivljeni u svojoj odbrani ne priznaje da je učinio krivično djelo navodeći da je samo pokušao da razdvoji oca i njegovog zeta. Okrivljeni J.H. i J.B. navode takođe u odbranama da R. nije udarao njihovog zeta, da nije držao nikavu šipku u rukama. Budući da okrivljeni ne priznaje izvršenje krivičnog djela, a da oštećeni O.F. i svjedok J.F. nisu htjeli da svjedoče na glavnom pretresu, a u nedostatku ostalih dokaza donjeta je odluka kojom se okrivljeni J.R. oslobađa od optužbe. Naime, iako je nesporno da je oštećeni konkretnom prilikom zadobio i ubodnu ranu u predjelu spoljašnje strane desne nadkoljenice u gornjoj trećini koja je nanešena jednokratnim dejstvom šiljka zamahnutog mehaničkog oruđa u šta bi spadalo: metalna šipka sa zašiljenim vrhom i slično, a što je sud utvrdio iz nalaza vještaka medicinske struke, koji u cjelosti prihvata, to nijednim dokazom izvedenim na glavnom pretresu nije dokazano da je upravo okrivljeni R. zadao oštećenom udarac čekićem kako mu je to stavljeno na teret optužnim predlogom, niti da je oštećenog udarao rukama i nogama u predjelu glave i tijela. To ne proizilazi ni iz odbrana okrivljenih, a oštećeni kao i svjedok J. F. nisu željeli da svjedoče na glavnom pretresu, a ni iz jednog drugog dokaza provedenog na glavnom pretresu. Stoga ga je sud i oslobodio od optužbe.

Odluka o troškovima krivičnog postupka u oslobađajućem djelu zasniva se na odredbi čl.230 st.1 ZKP-a, zbog čega troškovi krivičnog postupka u odnosu na okrivljenog R. padaju na teret budžetskih sredstava suda.

Na osnovu izloženog odlučeno je kao u izreci presude
OSNOVNI SUD U BARU

Dana 26.09.2014. godine
ZAPISNIČAR S U D I J A
Ana Stanišić Aleksandra Leković
PRAVNA POUKA:Protiv ove presude može se izjaviti žalba Višem sudu u Podgorici u roku od 8 (osam) dana od dana prijema pismenog otpravka. Žalba se predaje ovom sudu u dva primjerka.

DNA:- 1 x okrivljenima
- 1 x Odt
- u spise, - 1 x oštećenom nakon pravosnažnosti