Kv.br.242/2016
U IME CRNE GORE
VIŠI SUD U PODGORICI, po predsjedniku suda Borisu Saviću, kao predsjedniku vanraspravnog vijeća, uz učešće savjetnice Ane Dragović, u krivičnom predmetu protiv optuženog J. M. zbog krivičnog djela neovlašćena proizvodnja, držanje i stavljanje u promet opojnih droga izčl. 300 st.1 Krivičnog zakonika Crne Gore, po optužnici Višeg državnog tužilaštva u Podgorici Kt.br.10/16 od 11.04.2016.godine, koju je na ročištu povodom odlučivanja o sporazumu o priznanju krivice zastupao državni tužilac Miloš Šoškić, nakon donošenja rješenja o usvajanju sporazuma o priznanju krivice dana 23.04.2016.godine, donio je
P R E S U D U
Optuženi J. M., ...

KRIV JE
Zato što je:

Dana 06.02.2016. godine, na Cetinju, svjestan svoga djela čije je izvršenje htio, neovlašćeno radi dalje prodaje prenosio opojnu drogu marihuanu – supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ( “ Sl.list CG” broj 56/12 od 09.11.2012. godine ) proglašena za opojnu drogu, na način što je, od za sada NN lica, u Nikšiću preuzeo 81,02 grama opojne droge marihuane, koja je služila za dalju prodaju i svojim vozilom marke “...”, registarskih oznaka ......, je iz N. prenosio u B., a u čemu je otkriven prilikom rutinske kontrole saobraćaja na C.

- čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore
Pa ga sud primjenom citiranih zakonskih odredbi, te odredbi te čl. 4 ,32,36,42 st.1, 45 st.1 tač.3, 46 st.1 tač.3, i čl. 226, 229 i 374 Zakonika o krivičnom postupku,
OSUĐUJE
Na kaznu zatvora u trajanju od 6 ( šest) mjeseci.

Na osnovu člana 226 i 229 ZKP-a sud obavezuje optuženog da na ime paušala iznos od 100,00 € uplati na račun Višeg državnog tužilaštva u roku od 15 dana od dana pravosnažnosti presude.

Na osnovu čl. 75. st. 1 i 300 st. 7 Krivičnog zakonika Crne Gore sud optuženom Jovanović Mitru izriče:

MJERU BEZBJEDNOSTI – ODUZIMANJE PREDMETA
Od optuženog J.M. ima se oduzeti opojna droga marihuana ukupne količine 81,02 grama koja se nalazi u paketu na kojem stoji oznaka »917/16«, kao predmet izvršenja krivičnog djela, a koja droga se ima uništiti nakon pravosnažnosti presude i za koju zakon predviđa obavezno oduzimanje.

Protiv ove presude može se izjaviti žalba Apelacionom sudu Crne Gore u roku od 15 dana od dana prijema pismenog otpravka presude, samo u slučaju ako presuda nije u skladu sa zaključenim sporazumom između stranaka.

O b r a z l o ž e nj e
Optužnicom Višeg državnog tužilaštva u Podgorici Kt.br.10/16 od 11.04.2016.godine, optuženom J. M.je stavljeno na teret izvršenje krivičnog neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore.

Dana 11.04.2016.godine državni tužilac u Višem državnom tužilaštvu Miloš Šoškić dostavio je ovom sudu zajedno sa predmetnom optužnicom i sporazum o priznanju krivice Kt.br.10/16 od 11.04.2016. godine, zapisnik o saslušanju okrivljenog Kt.br.10/16 od 11.04.2016. godine i zapisnik o pregovaranju Kt.br.10/16 od 11.04.2016. godine.

Na ročištu za razmatranje sporazuma, održanom dana 20.04.2016.godine, sud je pročitao dokaze predložene optužnicom, i to: službenu zabilješku ovlašćenih službenika Ministarstva unutrašnjih poslova Uprave policije broj 62/02-KU-12/2016 od 07.02.2016. godine, dvije potvrde o privremeno oduzetim predmetima Ministarstva unutrašnjih poslova Uprave policije - OB Cetinje broj 62/02-KU-12/2016 od 06.02.2016. godine, na ime M. J., izvještaj o hemijskom vještačenju Forenzičkog centra u Danilovgradu 917/16, sporazum o priznanju krivice Kt.br.10/16 od 11.04.2016. godine, zapisnik o saslušanju okrivljenog Kt.br.10/16 od 11.04.2016. godine i zapisnik o pregovaranju od Kt.br.10/16 od 11.04.2016. godine.

Iz sadržine izvedenih dokaza na koje optuženi i njegov branilac nijesu imali nikakvih primjedbi, sud je zaključio da je državni tužilac pružio dovoljno dokaza o krivici optuženog J. M., te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore, na način, vrijeme i mjesto kako je to bliže opisano u izreci presude, a nakon što je u svemu prihvatio sporazum o priznanju krivice.

Prilikom odlučivanja o izboru vrste krivične sankcije i njene visine, a shodno čl.42 stav 1 KZ-a, koja je utvrđena za optuženog u skladu sa sporazumom o priznanju krivice zaključenog između stranaka, sud je našao da je predlog stranaka u vezi sa izrečenom krivičnom sankcijom-kaznom zatvora u trajanju od 6 (šest) mjeseci prihvatljiva i u skladu sa interesima pravičnosti a sankcija odgovara svrsi izricanja krivičnih sankcija. Naime, odmjeravajući navedenu krivičnu sankciju, sud je istu ublažio shodno članu 45 i 46 KZ-a, našavši prethodno da olakšavajuće okolnosti koje je utvrdio na strani optuženog i to po principu “in dubio pro reo “da je ranije neosuđivan, budući da nije pribavljen izvod iz kaznene evidencije na ime okrivljenog, da je priznao izvršenje krivičnog djela, da je riječ o mladom čovjeku koji je lošeg imovnog stanja, predstavljaju naročito olakšavajuće okolnosti, dok otežavajućih okolnosti na strani optuženog nije bilo. S tim u vezi, konkretna kazna je adekvatna težini učinjenog krivičnog djela i prednje iznijetim okolnostima na strani optuženog, pa sud nalazi da će se ovako izrečenom kaznom zatvora, ostvariti svrha kažnjavanja iz čl.32 KZ-a, odnosno da optuženi ubuduće neće vršiti krivična djela.

Kako je optuženi oglašen krivim, sud ga je shodno čl.226 i 229 ZKP-a obavezao da na ime paušala iznos od 100,00 € uplati na račun Višeg državnog tužilaštva u roku od 15 dana od dana pravosnažnosti presude.

Na osnovu čl. 75. st. 1 i 300 st. 7 Krivičnog zakonika Crne Gore sud je optuženom J.M. izrekao mjeru bezbjednosti – oduzimanje predmeta i to opojne droge marihuane ukupne količine 81,02 grama koja se nalazi u paketu na kojem stoji oznaka »917/16«, kao predmet izvršenja krivičnog djela, koja droga se ima uništiti nakon pravosnažnosti presude i za koju zakon predviđa obavezno oduzimanje.

Sa izloženog, a shodno odredbi čl.303 stav 1 Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 23.04.2016.godine
ZAPISNIČAR PREDSJEDNIK VIJEĆA- SUDA
Ana Dragović s,r Boris Savić s,r
Tačnost otpravka tvrdi i ovjerava
__________________________