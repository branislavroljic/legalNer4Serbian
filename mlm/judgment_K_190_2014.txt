K.br. 190/14
U IME CRNE GORE
OSNOVNI SUD U BERANAMA, po sudiji pojedincu Ćulafić Aleksandru, uz učešće samostalnog referenta Milanović Milice, kao zapisničara, u krivičnom predmetu protiv okrivljenog A. R., iz B., zbog krivičnog djela nesavjestan rad u službi iz čl. 417 st. 1 Krivičnog zakonika Crne Gore /KZ CG/, po optužnom predlogu Osnovnog državnog tužilaštva u Beranama Kt.br. 190/2014 od 02.09.2014. godine, nakon održanog glavnog i javnog pretresa, u prisustvu Zamjenika ODT-a u Beranama, Mićović Jadranke, branioca okrivljenog, advokata R. M., iz B., i okrivljenog, dana 28.01.2015. godine, donio je i javno objavio

P R E S U D U
Okrivljeni A. R., JMBG ..., od oca D.i majke K., rođene D., rođen ... . godine, u B., sa prebivalištem u selu K., Opština B., državljanin C. G., radnik Uprave za šume P. - PJ A., oženjen, pismen, sa završenom SSS, siromašnog imovnog stanja, osuđivan presudom Osnovnog suda u Beranama K.br. 267/11 od 09.05.2012. godine, po čl. 416 st. 1 KZ-a CG, na kaznu zatvora u trajanju od 3 /tri/ mjeseca.

- na osnovu čl. 373 st. 1 tač. 2 Zakonika o krivičnom postupku /ZKP/
OSLOBAĐA SE OD OPTUŽBE
da je u periodu od ... . ... ... . godine do ... . ... ... . godine, kao službeno lice - lugar Uprave za šume P. - PJ A., očigledno nesavjesno postupao u vršenju službe, na način što, kršenjem Zakona o šumama i Pravilnika o unutrašnjoj organizaciji i sistematizaciji Uprave za šume od ... . godine, nije zaštitio šumu od bespravnih sječa na lugarskom reonu K. r., u odjeljenjima broj: ... ; ... ; ...; ...; ... i ..., Opština A., sa kojima je bio zadužen, pa je na tom reonu od NN lica bespravno posječeno čamovih stabala u količini od 94,88 m3 i bukovih u količini od 23,92 m3, čija je ukupna količina od 118,80 m3, iako je bio svjestan da time može nastupiti šteta za Upravu za šume, pa je Upravi za šume P. - PJ A. nastupila imovinska šteta u iznosu 6.727,90 €.

- čime bi izvršio krivično djelo nesavjestan rad u službi iz čl. 417 st. 1 KZ-a CG,
- jer nije dokazano da je okrivljeni izvršio krivično djelo za koje je optužen.

Troškovi krivičnog postupka padaju na teret budžetskih sredstava suda.

Oštećena Uprava za šume P., radi ostvarivanja imovinskopravnog zahtjeva, upućuje se na parnični postupak.

O b r a z l o ž e nj e
Optužnim predlogom ODT-a u Beranama, Kt.br. 190/14 od 02.09.2014. godine, optužen je A. R., iz B., zbog krivičnog djela nesavjestan rad u službi iz čl. 417 st. 1 KZ-a CG.

Glavni pretres je održan i zaključen u prisustvu zamjenika ODT-a u Beranama, Mićović Jadranke, okrivljenog i njegovog branioca, advokata R. M..

Zamjenik ODT-a u Beranama u završnoj riječi je izjavila da ostaje pri podnesenom optužnom predlogu Kt.br. 190/14 od 02.09.2014. godine, te da stoji činjenica da je optuženi u periodu, kako je to opisano dispozitivom optužnog predloga, očigledno nesavjesno postupao i nije zaštitio šumu od bespravnih sječa, pri čemu je oštećenoj Upravi za šume P. pričinio štetu u iznosu od 6.727,90 €. Da je okrivljeni nesavjesno postupao, i sam je istakao u svom iskazu, u kojem je naveo da nije podnosio prijave, kako na poznate, tako i na nepoznate izvršioce, niti su prilikom kontrole od strane ovlašćenih službenika Uprave za šume P. - PJ A. pronađeni trupci od bespravno izvršenih sječa, a što se vidi i iz izvještaja o izvršenoj kontroli reona K. r., koji je dužio okrivljeni. Nalazom i mišljenjem vještaka šumarske struke, K. P., nesporno je utvrđeno da je bespravno posječeno čamovih stabala u količini od 94,78 m3 i bukovih u količini od 23,92 m3, čija ukupna količina je 118,80 m3, pa je tako pričinjena šteta oštećenoj u iznosu od 6.727,90 €, na reonu koji je dužio okrivljeni. Kako se radi o okrivljenom koji je osuđivan za istu vrstu krivičnog djela, a da kazna nije uticala da više ne vrši ista krivična djela, predložila je da ga sud osudi na kaznu zatvora u trajanju od 5 /pet/ mjeseci.

Okrivljeni A. R., u svojoj odbrani u bitnom je istakao da radi kao lugar u Upravi za šume P. – PJ A. i da je prije devet godina zadužio reon K. r.. U toku .. . godine, vršena je kontrola datog reona i tom prilikom nije pronađeno neopravdanih sječa. U toku ... . godine, odnosno početkom maja mjeseca, od strane kontrolora L. I., izvršena je kontrola istog reona, kojoj je i sam prisustvovao, i tom prilikom pronađeno je bespravnih sječa i za tu količinu drveta nema nikakvo pravdanje, jer nije podnosio prijave niti na poznate niti na nepoznate izvršioce, niti je ta količina drveta pronađena u šumi. Koristio je godišnji odmor, i to prvi dio od ... . godine do ... . iste godine, a drugi dio nije ni koristio, pa je moguće da je upravo u tom periodu izvršena sva ova sječa, ali su lugari dužni da i za vrijeme trajanja odmora obilaze reon, a kako su bile velike kiše i u pitanju je bio zimski period, on nije bio u mogućnosti da u cjelini obiđe reon kojim je zadužen. Reon koji duži je veliki, raštrkan i sa dosta puteva, udaljen od naseljenih mjesta stanovanja i veoma je teško čitavog ga obići, ali i pored činjenice da se radi o velikom reonu, kao i udaljenosti istog od njegove kuće, nije se obraćao Upravi za šume P. - PJ A. da mu obezbijede pomoć, odnosno još jednog lugara koji bi mu pomogao, iako je bio svjestan da fizički nije u mogućnosti da obiđe čitav reon. Ipak, trudio se da savjesno obavlja svoje poslove. Bespravne sječe koje je pronašao vještak, dipl. ing. šumarstva K. P., prilikom kontrole reona, a kojoj kontroli je prisustvovao zajedno sa kontrolorom L. I., stvarno postoje. Iste sječe ničim nije pravdao, odnosno za iste nije podnosio krivične prijave na poznate, niti na nepoznate izvršioce, iako je određena količina stabala, kako bukovih, tako i čamovih, pronađena na licu mjesta u količini od 32,65 m3, te da i dalje tu stoji, pa smatra da za taj dio koji se nalazi u šumi Uprava za šume P. - PJ A. nije oštećena, jer ista stabla se mogu prodati, ili se pak zaplijeniti i lagerisati u krugu Uprave za šume - PJ A..

U završnoj riječi je izjavio da se ne osjeća krivim i da u potpunosti prihvata završnu riječ svog branioca, koji je istakao da smatra da je očigledno da optuženi nije postupao nesavjesno, kako se to optužnim predlogom propisuje, a pogotovo ne očigledno nesavjesno, a bez tog bitnog obilježja djela nema ni krivičnog djela za koje je optužen. Utvrđeno je u postupku da je okrivljeni u periodu od ... . godine do ... . godine, po rješenju Uprave za šume P., bio na godišnjem odmoru. Saslušanjem odgovornih lica pomenute Šumske uprave PJ A., F. Lj. i L. I., utvrđeno je da okrivljenog u tom periodu niko nije mijenjao, tako da je reon koji je okrivljeni dužio skoro 40 dana bio bez čuvara. Oba ova svjedoka su potvrdila da okrivljenog u pomenutom periodu niko nije mijenjao, navodno zato što se primopredaja reona ne može izvršiti manje od 15 do 20 dana. Svjedok F. je istakao da se radi o reonu površine oko 2.000 hektara, veoma razuđenom u dijelu otvorenom šumskim putevima. Svjedok L. je potvrdio da posječenu građu nijesu zaplijenili zbog toga što Šumska uprava nema mehanizacije ni zaprega, a što takođe ukazuje da se radi o razuđenom terenu velike površine u dijelu pored albanske granice i veoma teškom za čuvanje. Iz nalaza vještaka šumarske struke vidi se da je bespravna sječa izvršena u 6 odjeljenja na međusobno udaljenim lokalitetima, što takođe govori o tome da je čuvanje ovog terena veoma teško. Polazeći od inkriminacije odredbe čl. 417 st. 1 KZ-a CG, da bi se radilo o očiglednom nesavjesnom postupanju u vršenju službe, potrebno je da to proizilazi iz okolnosti konkretnog slučaja, a to su samo one okolnosti koje postoje za slučaj ako službeno lice ne izvršava uredno svoje službene dužnosti u izvjesnom dužem trajanju, da je ta neurednost izrazita i jačeg inteziteta i da prevazilazi običnu neurednost, a iz kazivanja svjedoka F., koji je je šef PJ A., lako se može zaključiti da je okrivljeni, po svojim radnim karakteristikama, u prosjeku, kao i ostali čuvari šuma. Ako se imaju u vidu iznijete činjenice koje govore o objektivnim i subjektivnim okolnostima o kojima je riječ, očigledno je da okrivljeni nije postupao, ne samo nesavjesno, a pogotovo ne očigledno nesavjesno, jer je u naznačenom periodu bio na godišnjem odmoru, pa je vjerovatno u tom periodu nastala bespravna sječa, koja se ne može pripisati u očiglednu nesavjesnost okrivljenog, već se može pripisati, i to očigledno, Upravi za šume P., koja nije obezbijedila zamjenu okrivljenom dok je bio na odmoru, pa predlaže da sud okrivljenog oslobodi od odgovornosti, jer nije učinio djelo za koje je optužen.

Provjeravajući navode optužnog akta i odbranu okrivljenog, sud je u dokaznom postupku na glavnom pretresu izveo dokaze: saslušao u svojstvu svjedoka F. Lj. i L. I.; saslušao vještaka dipl. ing. K. P. i pročitao njegov nalaz i mišljenje br. ... od ... . godine; pročitao Izvještaj o izvršenoj kontroli lugarskog reona K. r., koju duži lugar A. R., br. ... od ... . godine; pročitao rješenje Uprave za šume P. br. ... od ... . godine, o korišćenju godišnjeg odmora na ime A. R.; te pribavio i izvršio uvid u izvod iz KE na ime okrivljenog.

Cijeneći odbranu okrivljenog i dokaze pojedinačno i u međusobnoj vezi, shodno čl. 370 ZKP-a, sud je utvrdio činjenično stanje, na osnovu kojeg je nesumnjivo utvrđeno da je u naznačenom mjestu i vremenu, kako to stoji u optužnom predlogu ODT-a u Beranama, u reonu koji je dužio okrivljeni od strane NN lica bespravno posječeno čamovih stabala, u količini od 94,88 m3 i bukovih u količini od 23,92 m3, što je ukupna količina od 118,80 m3, te da je od ove količine na licu mjesta pronađeno 32,65 m3, s tim što je sud stanovišta da nema dokaza da je okrivljeni izvršio krivično djelo za koje se tereti javnom optužbom.

Sud je činjenično stanje utvrdio prvenstveno na osnovu izvedenih dokaza tokom postupka – iskaza saslušanih svjedoka, nalaza vještaka i pisanih dokaza, a dovedeno u vezu sa odbranom okrivljenog. Tako svjedoci F. Lj. i L. I., u svojim saglasnim iskazima su istakli da je nakon dobijenog naloga od strane inspektora šumarstva, lovstva i zaštite bilja V. M., kome je podnesena prijava od nepoznatog lica da se na reonu K. r., sa kojim je zadužen A. R., vrše bespravne sječe, L. I., kao kontrolor, angažovan od strane F. Lj., da u prisustvu lugara A.R. izvrši kontrolu i da nakon izvršene kontrole sačini zapisnik. Kontrolor L. I. je vršio kontrolu terena više dana, obzirom da se radi o velikom reonu, a i zbog vremenskih uslova u to vrijeme, i sačinio izvještaj br. ... od ... . godine. L. I. je u toku ... mjeseca, zajedno sa vještakom šumarske struke K. P., i lugarem A. R., bio na licu mjesta i tom prilikom vještaku je pokazao spornu sječu, koju je evidentirao u svom izvještaju, tako da su se te sječe, kako u nalazu vještaka, tako u njegovom izvještaju poklopile, i to kako u broju stabala, tako i u drvnoj masi, a eventualne razlike se mogu javiti s obzirom na način mjerenja, te da je nalaz vještaka u tom smislu precizniji. Količina od 32,65 m3, pronađena na licu mjesta, predstavlja bespravnu sječu, jer lugar A. R. ni tu sječu nije prijavio Upravi za šume P. - PJ A., te da za istu sječu nije sačinio izvještaj koji je bio dužan da sačini. Građa koja je pronađena na terenu i dalje nalazi u šumi. Sječe za koje je okrivljeni podnio prijave i koje su pronađene u prethodnim kontrolama odnose se na ... . godinu, a ne na sječu izvršenu u ... . godini, tako da se izvještaj L. I. iz ... mjeseca, odnosi na sječe od ..., ... i ... mjeseca ... . godine. Reon koji okrivljeni čuva površine je od oko 2 hiljade hektara, radi se o razuđenom terenu sa jednim izlaznim putem prema A., a isti je reon otvoren sa kamionskim i drugim putevima. Okrivljeni je ranije, prije dvije i više godina, imao propusta u radu, ali u zadnje je vrijeme radio savjesno i prosječno. Naveli su da lugari dobijaju pravo na korišćenje godišnjeg odmora u toku zimskog perioda i tačno je da je okrivljenom bilo dato rješenje za korišćenje godišnjeg odmora od ... . do ... . godine, te da je u tom periodu koristio godišnji odmor, ali nije vršena primopredaja, ne samo njemu već svim lugarima, jer bi za to bilo potrebno 20 dana, tako da za vrijeme godišnjeg odmora A. R., drugi ga lugar nije mijenjao na terenu. Iskaz ovih svjedoka sud je djelimično prihvatio, ali ne u potpunosti, jer je stanovišta da su njihovi navodi – da postoji obaveza lugara da čuva šumu u vrijeme godišnjeg odmora, u tom dijelu usmjereni na otežanje krivičnog položaja okrivljenog, a obezvrijeđeni čl. 63 Zakona o radu, koji predviđa da zaposleni ima pravo na odmor i da se istog prava ne može odreći, niti mu se to pravo može uskratiti, tim prije što u rješenju o korišćenju godišnjeg odmora na ime A. R. nema nikakvih konstatacija da je on za vrijeme trajanja svog godišnjeg odmora u obavezi da čuva reon kojim je zadužen.

Iz izvještaja o izvršenoj kontroli lugarskog reona K. r., koji duži lugar A. R., utvrđeno je da su prilikom kontrole, a nakon saznanja da se na tom terenu vrše nezakonite sječe i nakon što je više puta upozorila lugara A. R. da o eventualnim nezakonitim sječama obavijesti i podnese pismene izvještaje, što isti nije uradio, od strane Službe za zaštitu šuma PJ A. otkrivene bespravne sječe i da je dio drvne mase ostao na terenu, dok je veći dio bespravno posječene drvne mase odnijet sa terena. Ukupno bespravno posječnih čamovih stabala jele, smrče i bijelog bora iznos 91,06 m3, od čega je otuđeno 58,46 m3, dok se preostala drvna masa u količini od 32,65 m3, i dalje nalazi u šumi, dok je ukupna količina bespravno posječenih bukovih stabala 23,93 m3, od koje je otuđeno 12 m3, dok se isto toliko nalazi u šumi.

Iz nalaza i mišljenja vještaka šumarske struke, dipl. ing. K. P. br. ... od ... . godine sud je utvrdio da je ukupna količina posječenih stabala 118,80 m3, vrijednosti 2.741,30 €, ukoliko se primjenjuje Cjenovnik drvnih sortimenata na panju Vlade Crne Gore br. ... od ... . godine, odnosno 6.727,90 €, ukoliko se kao relevantan primjenjuje Odštetni cjenovnik. Od ove količine u šumi je nađeno 47,12 m3 bruto drvne mase na licu mjesta. Od ove količine, sječa izvršena u odjeljenju br. ... , mjestu zvanom Z.-G., u ukupnoj količini od 5,81 m3, izvršena je u periodu .../... .... godine; sječa izvršena u odjeljenju br. ..., mjestu zvanom Z.-R., u ukupnoj količini od 13,88 m3, izvršena je u periodu .../... .... godine; sječa izvršena u odjeljenju br. ..., mjestu zvanom Z.-D., u ukupnoj količini od 43,85 m3, izvršena je u periodu .../... ... . godine; sječa izvršena u odjeljenju br. ..., mjestu zvanom Š. r., u ukupnoj količini od 15,84 m3, izvršena je u periodu .../... .... godine; sječa izvršena u odjeljenju br. ..., mjestu zvanom Š. r., u ukupnoj količini od 20,94 m3, izvršena je u periodu .../.../... ... . godine i sječa izvršena u odjeljenju br. ..., u mjestu zvanom K. l.-S., u ukupnoj količini od 18,84 m3, izvršena je u periodu .../... ... . godine.

Iz rješenja o korišćenju godišnjeg odmora sud je utvrdio da je A. R., zaposlenom u Upravi za šume P. PJ A., odobreno korišćenje godišnjeg odmora za ... . godinu u trajanju od 26 dana, i da je prvi dio istog koristio u periodu od ... . godine do ... . godine.

Sadržinu naznačenih pisanih dokaza sud je u potpunosti prihvatio, jer ista tokom postupka nije učinjena spornom, a izvedeni pisani dokazi u međusobnoj su saglasnosti sa iskazima saslušanih lica tokom postupka. Nalaz vještaka šumarske struke, dipl. ing. K. P., je jasan, objektivan i urađen u skladu s pravilima struke i nauke i ničim doveden u pitanje.

Analizirajući odbranu okrivljenog A. R., sud je imao u da okrivljeni nije negirao da obavlja poslove i radne zadatke lugara u reonu K. r., te da je u toku ... . godine, odnosno početkom mjeseca ... , od strane kontolora L. I. izvršena kontrlola reona kojoj je prisustvovao, te da pronađenu bespravnu sječu nije pravdao, odnosno za istu nije podnosio krivične prijave na poznata niti na nepoznata lica, čija je ukupna količina 118,88 m3, kao i da se jedan dio od ove količine nalazi u šumi na licu mjesta, i to u količini od 32,65 m3. Takođe su prihvaćeni navodi odbrane okrivljenog da je reon koji duži veliki, raštrkan i sa dosta puteva, udaljen od naseljenih mjesta stanovanja, te ga je veoma teško čitavog obići, i to da je koristio godišnji odmor u periodu od ... . godine do ... . godine, te da je moguće da je upravo u tom periodu izvršena bespravna sječa. Citirani navodi odbrane okrivljenog ocijenjeni su kao jasni, potpuni, logični, neprotivrječni i saglasni izvedenim dokazima, i to iskazima svjedoka F.Lj. i L.I., kao i nalazu i mišljenju vještaka dipl. ing K. P., koji je naveo da je bespravna sječa najvjerovatnije izvršena u periodu od ... do ..., a kako je to bliže opisano u njegovom nalazu.

Sud nije prihvatio navode odbrane okrivljenog da su lugari dužni da u vrijeme trajanja godišnjeg odmora obilaze reon, s obzirom da su isti navodi obezvrijeđeni čl. 63 Zakona o radu, kao i rješenjem o korišćenju godišnjeg odmora kojim nije utvrđena takva obaveza.

Dakle, sud je cijenio i prihvatio odbranu okrivljenog u kojoj negira izvršenje krivičnog djela, jer ista nije obezvrijeđena izvedenim dokazima. U konkretnom slučaju, nije dokazano ono što tvrdi optužba da je A. R., u periodu od ... . ... ... . godine do ... . ... ... . godine, izvršio krivično djelo stavljeno mu na teret, odnosno da je očigledno nesavjesno postupao u vršenju službe i da nije zaštitio šumu od bespravne sječe u reonu K. r. sa kojim je bio zadužen. U konkretnom slučaju, sve je ostalo na nivou sumnje, odnosno pretpostavke, a na sumnjama i pretpostavkama ne može se zasnivati sudska odluka. Dakle, kako iz izvedenih dokaza tokom postupka sud nije na nesumnjiv način utvrdio da je okrivljeni A. R. izvršio krivično djelo koje mu je stavljeno na teret javnom optužbom, to je istoga oslobodio, jer nije dokazano da je izvršio krivično djelo za koje je optužen, odnosno u pogledu ovoga djela ostala je samo sumnja, a svaka sumnja u nedostatku dokaza ide u korist okrivljenog. Kako je pronađena bespravna sječa u količini od 118,88 m3 jedini dokaz koji upućuje na mogućnost izvršenja krivičnog djela, a ne isključuje mogućnost da je ista nastala u periodu dok je okrivljeni bio na godišnjem odmoru, to je sud donio oslobađajuću presudu, ne zbog toga što je utvrđeno da je okrivljeni nevin (da nije učinio djelo za koje je optužen), već zbog toga što nije utvrđeno da je kriv (što nije dokazano da je učinio djelo za koje je optužen). Pri tome se sud držao pravila "in dubio pro reo" - u sumnji u korist okrivljenog, što znači da ako činjenice koje idu na štetu okrivljenog ostanu sumnjive ili uopšte neutvrđene potpuno, sud mora uzeti da činjenice ne stoje, dok u slučaju kad činjenice koje idu u korist okrivljenog ostanu sumnjive ili nijesu potpuno dokazane, sud mora uzeti da one stoje. Drugačije kazano, činjenice koje idu na štetu okrivljenog moraju biti potpuno dokazane, a činjenice koje idu u korist okrivljenog uzimaju se za dokazane i onda kada u pogledu njihove dokazanosti postoji sumnja.

Na kraju, i kad bi se uzela kao relevantna okolnost da i za vrijeme korišćenja godišnjeg odmora lugar mora da obilazi reon za koji je zadužen, sud je našao da je teren za koji je okrivljeni zadužen, teren koji se prostire na oko 2 hiljade hektara, i koji je zbog svoje razuđenosti i otvorenosti putevima težak za čuvanje od bespravnih sječa, te sve ovo u konkretnom slučaju ukazuje na to da se postupanje okrivljenog nikako ne može okarakterisati kao očigledno nesavjesno, niti se iz njegovog ponašanja može izvesti zaključak da je zbog svoje očigledne nesavjesnosti omogućio NN licima da izvrše bespravnu sječu, jer njegovo postupanje ne prevazilazi po svom intenzitetu običnu neurednost i zanemarivanje dužnosti, niti trajnu i sistematičnu neurednost, jer saslušani svjedoci tvrde da je okrivljeni u svom radu inače postupao savjesno i prosječno, kao i ostali lugari.

Troškovi krivičnog postupka padaju na teret budžetskih sredstava suda, shodno čl. 230 ZKP-a.

Oštećena Uprava za šume P., radi ostvarivanja imovinskopravnog zahtjeva, upućuje se na parnični postupak.

Iz iznijetih razloga odlučeno kao u izreci presude.

OSNOVNI SUD U BERANAMA

Dana, 28.01.2015. godine
ZAPISNIČAR S U D I J A
Milica Milanović Aleksandar Ćulafić
PRAVNA POUKA:

Nezadovoljna stranka ima pravo
žalbe u roku od 8 /osam/ dana od
dana prijema presude, preko ovog
suda za Viši sud u Bijelom Polju.