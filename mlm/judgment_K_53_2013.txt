VIŠI SUD U PODGORICI
VIŠI SUD U PODGORICI
K.br. 53/13
Podgorica, 18.07.2013. godine
U IME CRNE GORE
VIŠI SUD U PODGORICI, kao prvostepeni krivični po sudiji Ratku Ćupiću, kao sudiji pojedincu, uz učešće namještenika Branke Vejnović, kao zapisničara, u krivičnom predmetu protiv optuženog R. I. iz P., zbog krivičnog djela neovlašćena proizvodnja, držanje i stavljanje u promet opojnih droga iz člana 300. stav 1. Krivičnog zakonika, po optužnici Višeg državnog tužilaštva iz Podgorice Kt.br. 131/12 od 15.04.2013. godine, koju je na glavnom pretresu zastupala zamjenik Višeg državnog tužioca iz Podgorice Ljiljana Lakić, nakon održanog glavnog javnog pretresa dana 17.07.2013. godine u prisustvu zastupnika optužbe, optuženog i njegovog branioca, donio je, a dana 18.07.2013. godine javno objavio
P R E S U D U
Optuženi R. I., JMBG 0., od oca B. i majke V., rodjene J., rodjen 0..0..1.. godine u P., sa prebivalištem u Podgorici, D. C.državljanin C. G., završio osnovnu školu, nezaposlen, neoženjen, lošeg imovnog stanja, osudjivan presudom Vojnog suda u P. LK 128/01 od 1..1..2.. godine zbog krivičnog djela oduzimanje motornog vozila na kaznu zatvora u trajanju od 6 mjeseci uslovno na jednu godinu, presudom Višeg suda u P. K. 3.od 12.. godine zbog krivičnog djela iz čl. 300 st. 1 KZ RCG na kaznu zatvora od 6 mjeseci, presudom Osnovnog suda u D. K. 11.od 30... godine zbog krivičnog djela iz čl. 153 st. 1 KZ na kaznu zatvora od 6 mjeseci uslovno na jednu godinu, presudom Osnovnog suda u D. K. 20.od 28... godine zbog krivičnog djela iz čl. 49 u vezi čl. 240 st. 1 tač. 1 KZ na kaznu zatvora u trajanju od jedne godine, presudom Osnovnog suda u P. K. 07/. od 29... godine zbog krivičnog djela iz čl. 242 st.1 u sticaju sa krivičnim djelom iz čl. 151 st. 4 u vezi st. 1 KZ CG na kaznu zatvora od dvije godine i pet mjeseci, presudom Osnovnog suda u D. K. 5/. zbog krivičnog djela iz čl. 246 st. 1 KZ na kaznu zatvora od 30 dana, presudom Osnovnog suda u D. K. 2.od 1.. godine zbog krivičnog djela iz čl. 240 st. 1 tač. 1 u vezi čl. 23 st. 2 KZ na kaznu zatvora od jedne godine i dva mjeseca, presudom Osnovnog suda u P.K. . od 2..godine zbog krivičnog djela iz čl. 240 st. 1 tač. 1 u vezi čl. 49 KZ na kaznu zatvora u trajanju od jedne godine i tri mjeseca.

Na osnovu čl. 373 tač. 2 ZKP-a
OSLOBAĐA SE OD OPTUŽBE
Da je:

U toku oktobra mjeseca 2012. godine, u P., u toku izdržavanja kazne zatvora, u ZIKS-u S., neovlašćeno kupio radi dalje prodaje sedam tableta, koje zadrže buprenorfin, supstancu proglašenu za opojnu drogu Rješenjem o utvrđivanju opojnih droga (Sl. SRJ br. 44/02), iako je bio svjestan da postupa neovlašćeno i protivpravno, pa je to i htio, na način što je, putem telefona uspostavio kontakt sa NN licem i sa istim se dogovorio da mu u jogurtu spremi i spakuje sedam tableta "Subotex​"-a, ukupne neto mase 2,70 grama, koje tablete je zajedno sa ostalim namirnicama preuzeo njegov otac dana 21.10.2012. godine, kada mu je došao u posjetu, ne znajući šta se nalazi u kesi sa namirnicama, a koje tablete su pronašli i oduzeli službenici ZIKS-a prilikom redovne kontrole lica pri ulasku u prostorije Zavoda za izdržavanje krivičnih sankcija,
- čime bi izvršio krivično djelo - neovlašćena proizvodnja, držanje i stavljanje u promet opojnih droga iz člana 300 stav 1 Krivičnog zakonika.

Troškovi krivičnog postupka padaju na teret budžetksih sredstava suda.

Obrazloženje
Optužnicom VDT-a Kt.br.131/12 od 15.04.2013.godine, stavljeno je na teret optuženom R. I. da je izvršio krivično djelo neovlašćena proizvodnja, držanje i stavljanje u promet opojnih droga iz člana 300 stav 1 Krivičnog zakonika, činjenično opisano u izreci presude.

Zastupnik optužbe je do kraja glavnog pretresa ostao pri optužnici predlažući sudu u završnoj riječi da optuženog oglasi krivim i osudi po zakonu.

Optuženi je u svojoj odbrani datoj na zapisniku kod Višeg državnog tužilaštva, naveo da je već 12 godina narkoman, da se već 2 godine i 6 mjeseci nalazi na izdržavanju kazne zatvora, te da nije mogao više da izdrži gledajući ostale osuđenike kako se drogiraju, pa je odučio da nabavi navedene tablete, koje inače služe za odvikavanje i u sebi sadrže blokatora, iako je bio svjestan toga da neće smjeti koristiti heroin, jer se on ne smije kombinovati sa ovim tabletama i istovremeno koristiti. Pozvao je mobilnim telefonom svog druga, koji mu je osta dužan 50 eura, a koji je inače te tablete nabavljao u H., jer im je tamo cijena 7,00 eura, dok se ovdje skuplje prodaju. Zatražio je od njega da mu kupi ove tablete, spakuje ih u jogurt, odnese ih i stavi na sto ispred kuće, obzirom da je njegov otac imao namjeru da mu dođe u posjetu u zatvor dana 21.10.2012.godine. Nakon toga, pozvao je telefonom majku i rekao joj da otac, kada sjutradan tj. 21.10.2013.godine bude dolazio u posjetu uzme tu kesu i donese je. Navodi da mu roditelji nisu znali šta se nalazi u toj kesi, tj. u flaši od jogurta, a pored jogurta, tu je bila još hrana koju mu je drug kupio. Dana 21.10.2012. godine, policijski službenici su ga pozvali u dežurnu službu ZIKS-a, jer su pronašli tablete sakrivene u jogurtu koji mu je nosio otac, i pitali odakle mu tablete, nakon čega je davao izjave inspektoru, i tom prilikom je kažnjen sa 21 danom boravka u samici. Inače, prije nego što je počeo sa izdržavanjem zatvorske kazne, bio je na liječenju od bolesti zavisnosti u L. u S., (s tim što ne posjeduje medicinsku dokumentaciju o liječenju), kao i ranije, u toku 2003 - 2004 godine, i to u Domu zdravlja na P. u P., kod doktorke O. V., gdje je primao tablete trodona, te da je svih 12 godina sa kraćim prekidima konzumirao heroin i to čak do 10 grama dnevno, unoseći ga intravenozno. Kada je otpočeo sa izdržavanjem kazne nije prijavio nadležnima u ZIKS-u da je zavisnik od narkotika, mada su to skoro svi znali, niti je za vrijeme provedeno u zatvoru imao apstinencijalnih kriza, imajući u vidu da nije koristio heroin za vrijeme provedeno u zatvoru. Dalje navodi da od kada se nalazi u ZIKS-u nije kupovao niti koristio ove tablete, ali ih je ranije, u toku 2006. ili 2007. godine koristio, niti je kritične prilike imao namjeru da ih prodaje, a nema ni saznanja da se ove tablete prodaju u ZIKS-u. Dakle iste je nabavio isključivo da bi ih on koristio, kako ne bi pao u iskušenje da počne opet da koristi heroin.

Optuženi je na glavnom pretresu ponovio ranije date navode, s tim što je dodao da bi tih sedam tableta, koje bi mu trajale 14 dana, koristio prilikom psihičkih kriza, te da je imao apstinencijalnih kriza dok je bio u zatvoru ali ih nije prijavljivao jer bi mu zatvorski ljekar prepisao tablete „Metadon“ koje loše djeluju na njega. Naveo je i da mu je 2006. godine, prilikom operacije slijepog crijeva, slučajno otkriveno da ima Hepatitis C, te da je ta bolest karakteristična za korisnike opojnih droga.

Branilac optuženog je u završnoj riječi predložio sudu da optuženog oslobodi optužbe, imajući u vidu da nije dokazano da je počinio krivično djelo koje mu se optužbom stavlja na teret.

Sud je u dokaznom postupku izveo dokaze: čitanjem Službene zabilješke ZIKS-a KPD P., sačinjene od strane V. M. dana 21.10.2012. godine, čitanjem Službene zabilješke ZIKS-a KPD P., sačinjene od strane I. N., dana 21.10.2012. godine, čitanjem Službene zabilješke o primporedaji oduzetih stvari ZIKS-a od 21.10.2012. godine, čitanjem potvrde o privremeno oduzetim predmetima Uprave policije - PJ Podgorica - Ispostave D.od 21.10.2012. godine na ime R.V., čitanjem Izvještaja o hemijskom vještačenju Forenzičkog centra u D.brpj 4413/12 od 14.02.2013. godine, dopune ovog izvještaja od 09.04.2013. godine, vršenjem uvida u zdravstveni karton koji se vodi u ZIKS-u na ime R. I. i medicinsku dokumentaciju priloženu uz njega, čitanjem Izvještaja Instituta za javno zdravlje - Centra za medicinsku mikrobiologiju Odjeljenja za virusologiju i serologiju na ime R. I. od 04.07.2013. godine, salušanjem vještaka medicinske struke dr. B. B.salušanjem vještaka neuropsihijatra dr. G. Ž.saslušanjem vještaka medicinske struke infektologa dr. A. B. i čitanjem Izvoda iz kaznene evidencije Uprave policije - PJ Podgorica br.20-269-245/12-8773 od 15.11.2012. godine na ime R. I..

U službenoj zabilješci ZIKS-a sačinjenoj od strane V. M. dana 21.10.2012. godine, konstatuje se da je ovlašćeni službenik ZIKS-a I. N. dana 21.10.2012. godine, prilikom redovnog pretresa lica i stvari kod R. B. – oca osuđenog lica R. I., pronašao 7 tableta oznake N8 šestougaonog oblika bijele boje i to u flaši od jogurta, te da je o tome obaviještena uprava ZIKS-a i Uprava policije u D..

U službenoj zabilješci ZIKS-a KPD P., sačinjenoj od strane I.N.dana 21.10.2012. godine, konstatuje se da je isti, pomenutog dana bio radno raspoređen na pretresu lica i stvari u ZIKS-u, i to u periodu od 7 do 15 časova, te da je oko 9,10 časova pretresu pristupio R. B., otac osuđenog lica R. I., kojom prilikom je kod njega prilikom pretresa u flaši od jogurta pronađen zamotuljak. Zamotuljak je oduzet i predat V.M., koji ga je otvorio i u njemu pronašao 7 tableta bijele boje sa oznakom N8.

U Službenoj zabilješci o primopredaji oduzetih stvari ZIKS-a od 21.10.2012. godine, navodi se da je istog dana u ZIKS-u izvršena primopredaja 7 tableta bijele boje, šestougaonog oblika sa oznakom N8, pronađenih kod R.B..

Iz potvrde o privremeno oduzetim predmetima Uprave policije - PJ P. - Ispostave D. od 21.10.2012. godine, utvrđuje se da su ovlašćeni službenici policije dana 21.10.2012. godine od R. V. (tj. majke optuženog) oduzeli mob.telefon marke S. . crvene boje sa sim karticom broj 069/. registrovanom na ime R.V.

U fotodokumentaciji Uprave policije – Ispostave D. broj 21-03-240/12-467 od 21.10.2012. godine, prikazan je izgled predmetnih tableta i plastične flaše jogurta u kojoj su tablete pronađene.

Vještak medicinske struke dr B. B. nakon izvršenog uvida u zdravstveni karton dostavljen od Z.-a Podgorica i medicinsku dokumenetaciju koja je uz zdravstveni karton priložena, naveo je da se u zdravstvenom kartonu konstatuje da je R. I. (tj. optuženi) prvi put u ZIKS- u pregledan dana 02. juna 2010. godine i da je tom prilikom ljekar naveo da je R.I. korisnik psihoaktivnih supstanci, alkohola i duvana, te da mu je zbog toga određena terapija koja se sastoji od ljekova za smirenje, a uz naznaku da je isti sposoban za rad.

Vještak medicinske struke – neuropsihijatar dr G.Ž. na glavnom pretresu, po izvršenom uvidu u zdravstveni karton sa medicinskom dokumentacijom dostavljenom od ZIKS-a na ime optuženog, naveo je da se iz zdravstvenog kartona i medicinske dokumentacije utvrđuje da je optuženi više puta u ZIKS- u ambulantno pregledan i to počev od 02.06.2010. godine kada je pregledan prvi put, pa do 26.02.2013. godine kada je po dokumentaciji zadnji put pegledan. Navedeni pregledi se odnose na dijagnostičke kategorije: bol u leđima, prisustvo stranog tijela u oku, prisustvo diskus hernije lumbalne kičme, te da je verifikovana simptomatologija u vidu neuro smetnji koju su ljekari okarakterisali kao situacionu neurozu. Vještak navodi da ove smetnje predstavljaju blaži neurotski poremećaj reaktivne prirode prolaznog karaktera i ti neurotski simptomi se obično vezuju za boravak u stresnim – zatvorskim uslovima. Što se tiče prvog obavljenog pregleda dana 02.06.2010. godine, vještak navodi da je izvještaj o tom pregledu dat vrlo paušalno, oskudno opisan, pa ga je teško vještačiti odnosno interpretirati sa medicinkse tačke gledišta, jer ljekar u tom izvještaju konstatuje da je optuženi korisnik psihoaktivnih supstanci ne navodeći kojih supstanci i da ih je uzimao, te postavio dijagnozu „stanje poslije narkomanije“ i „hronični alkoholizam“. Prilikom postavljanja dijagnoze „stanje poslije narkomanije“ ljekar nije poštovao psihijatrijske standarde već je samo konstaovao da je optuženi korisnik psihoaktivnih supstanci i na osnovu toga verifikovao dijagnozu – stanje poslije narkomanije. Pošto takva dijagnoza nije utemeljena opisom simptoma od strane ljekara, njegovim kliničkim utiskom, detaljnim opisom kliničkim simptoma, biohemijskim nalazima o prisustvu ili ne prisustvu narkotika u organizmu, vještak neuropsihijatar zaključuje da se na osnovu raspoložive medicinske dokumentacije ne može izjasniti da li je optuženi zavisnik ili ne i da li se uopšte liječio od konzumiranja psihoaktivnih supstanci. Dalje na postavljeno pitanje ovaj vještak je naveo: ukoliko je optuženi ranije konzumirao heroin (kao što sam kaže), a zatim prestao, pa nastavio sa povremenim konzumiranjem tableta „Subotex“, u tom slučaju svoje psihičke simptome blažeg ili težeg stepena mogao je rješavati korišćenjem ovih tableta koje su u farmaciji poznate kao supstituciona terapija, odnosno zamjenska terapija za heroin. Vještak je dalje na posebno postavljeno pitanje kazao da eventualni tragovi u vidu ožiljaka na karakterističnim mjestima ruku, a obično u predjelu lakatnih regija sa prednje strane mogu ukazivati da je ta osoba (sa takvim ožiljcima) nekada korsitila psihoaktivna sredstva intravenoznim putem. Pošto je ovaj vještak zatim uz odobrenje suda neposredno izvršio pregled optuženog u lakatnom predjelu ruku s prednje strane zaključio je: da se na osnovu spoljašnjeg pregleda ruku optuženog, vide diskretne promjene ožiljne prirode sa prednje strane lakatne regije duž venskih linija i to nešto jasnije na desnoj ruci, što može ukazivati da je optuženi nekad konzumirao narkotike na intravenozni način. Dalje, u odnosu na navode optuženog da mu je u junu 2007. godine verifikovana dijagnoza „Hepatitis C“, vještak je kazao da se ta bolest može javiti kao posledica konzumiranja opojnih droga intravenoznim putem, mada se može javiti i zbog nekih drugih stanja.

Vještak medicinske struke – infektolog dr A. B.nakon izvršenog uvida u Izvještaj Instituta za javno zdravlje – Centra za medicinsku mikrobiologiju Odjeljenja za virusologiju i serologiju od 04.07.2013. godine a koji glasi na ime optuženog R. I.navela je: da se iz navednog Izvještaja utvrđuje da su u krvi pacijenta R. I. (tj. optuženog) serološki elisa testom nađena pozitivna reaktivna „Hepatitis C“ virus antitijela. Pojasnila je da je prisustvo ovih antitijela odgovor njegovog organizma na prisustvo virusa „Hepatitis C“. Dakle, isti je pozitivan na ovaj virus. Dalje je navela da se ova bolest najčešće javlja kao posledica intravenoznog konzumiranja psihoaktivnih supstanci upotrebom nečistih igala. Međutim, bolest se može prenijeti i na drugi način, a što je rijetko, npr. putem seksualnog kontakta i vertikalno sa majke na dijete. Kazala je još da se iz navednog izvještaja ne može utvrditi kako je ovaj pacijent (tj. optuženi) u konkrenom slučaju dobio virus „Hepatitis C“, te ponovila da se najčešće prenosi preko zagađenih igala u krvi.

Naprijed navedena izjašnjenja vještaka medicinske struke na koja inače nije bilo primjedbi, sud prihvata cijeneći da su ista objektivna i uvjerljiva, data po pravilima struke, a takođe sud prihvata i ostale naprijed izvedene pismene dokaze na čiju sadržinu isto tako nije bilo primjedbi.

Nakon sprovednog postupka, cijeneći odbranu optuženog i rezultat izvednih dokaza sud je našao da nije dokazano da je optuženi izvršio krivično djelo koje mu se stavlja na teret.

Naime, nesporna je činjenica da je optuženi u toku izdržavanja kazne zatvora u ZIKS-u S.nabavio 7 tableta „Subotex“, a koje tablete sadrže buprenorfin – supstancu proglašenu za opojnu drogu Rješenjem o utvrđivanju opojnih droga („Sl. list SRJ“ br. 44/02). Ove činjenice kao nesporene sud je utvrdio na osnovu priznanja optuženog, službenih zabilješki iz ZIKS-a KPD Podgorica sačinjenih od strane službenika ZIKS-a Vidaković Milenka i Ivanović Nikole od 21.10.2012. godine, te Izvještaja o hemijskom vještačenju Forenzičkog centra Danilovgrad br. 4413/12 od 14.02.2013. godine. Tako optuženi jasno priznaje da je nabavio predmetne tablete i to jedno pakovanje koje sadrži 7 tableta pojašnjavajući da je nabavku izvršio preko jednog svog druga, koji te tablete dobavlja iz Hrvatske gdje su jeftinije, da mu je taj drug navedene tablete spakovao u jogurt i sa drugim stvarima, tj. namirnicama u kesi poslao po ocu (tj. ocu optuženog), koji mu je došao u posjetu, donio kesu sa stvarima, neznajući da se u kesi – u jogurtu nalaze ove tablete. Nadalje, iz službenih zabilješki sačinjenih od strane službenika ZIKS-a Vidaković Milenka i Ivanović Nikole utvrđuje se da je dana 21.10.2012. godine u prostorijama ZIKS-a prilikom pretresa stvari Ristović Božidara (oca optuženog Ristović Igora), u tim stvarima koje je donio za optuženog i to u flaši jogurta pronađen zamotuljak u kojem je bilo 7 tableta bijele boje šestouganog oblika sa oznakom „N 8“. Da predmetne tablete sadrže buprenorfin – supstancu proglašenu za opojnu drogu, utvrđuje se iz Izvještaja o hemijskom vještačenju Forenzičkog centra Danilovgrad od 14.02.2013. godine i dopune tog izvještaja od 09.04.2013. godine. Naime, iz navedenog izvještaja se utvrđuje da se radi o 7 tableta „Subotex“-a bijele boje, koje sa jedne strane imaju oznaku „N 8“, prečnika 10,1 mm, debljine 3,4 mm, ukupne neto mase 2,70 grama, te da iste sadrže „buprenorfin“, a to je supstanca koja izaziva stanje zavisnosti i nalazi se na listi opojnih droga.

Dakle, nesumnjivo je utvrđeno da je optuženi na način opisan u izreci nabavio predmetne tablete, tj. 7 tableta „Subotex“-a ukupne neto mase 2,7 grama koje sadrže buprenorfin – supstancu proglašenu za opojnu drogu i te činjenice u toku postupka nijesu ni bile sporne.

Ali ono što je sporno, jeste odlučna činjenica neophodna da bi postojalo krivično djelo koje se optuženom stavlja na teret, a to je – da li je optuženi predmetne tablete nabavio radi dalje prodaje, kako to stoji u optužbi, ili za svoju upotrebu, kako isti to navodi u svojoj odbrani.

Po ocjeni suda, imajući u vidu izvedene dokaze, a prije svega izjašnjenje vještaka medicinske struke – vještaka neuropsihijatra i vještaka infektologa, sve povezano sa navodima odbrane optuženog, ovaj sud je našao da nije dokazano da je optuženi predmetne tablete nabavio radi prodaje. Ovakav zaključak sud izvodi imajući u vidu sljedeće:

Optuženi je prije odlaska u ZIKS na izdržavanje kazne zatvora bio korisnik psihoaktivnih supstanci. Naime, vještak medicinske struke neuropsihijatar dr Golubović Željko prilikom vršenja pregleda optuženog utvrdio je da su na lakatnom dijelu ruku optuženog, sa prednje strane, duž venskih linija vidljive diskretne promjene ožiljne prirode što može ukazivati da je optuženi nekada koristio narkotike intravenoznim putem, a sam optuženi u svojoj odbrani navodi da je zaista konzumirao heroin intravenoznim putem i to kako ističe, zadnji put oko dva mjeseca prije početka izdržavanja kazne u ZIKS-u. Uz to, vještak medicinske struke – infektolog dr Andrić Bogdanka, na osnovu izvještaja o analizi krivi optuženog, utvrdila je da isti boluje od „Hepatitis-a C“, te da je ta bolest karakteristična za lica koja konzumiraju opojnu drogu intravenoznim putem, odnosno da se ta bolest najčešće javlja kao posljedica intravenoznog konzumiranja psihoaktivnih supstanci usled upotrebe nečistih igala u krvi, mada je dodala da se ta bolest može prenijeti i na drugi način, kao npr. putem seksulanog kontakta kao i vertikalno sa majke na dijete.

Kod prednjeg stanja stvari, tj. imajući u vidu prednja izjašnjenja vještaka medicinske struke – neuropsihijatra i infektologa koja stoje u skladnoj međusobnoj vezi, kao i u skladnoj vezi sa navodima odbrane optuženog u odnosu na njegovo izjašnjenje da je prije odlaska u ZIKS radi izdržavanja kazne, konzumirao psihoaktivne supstance intravenoznim putem, sud prihvata navode njegove odbrane da je zaista bio korisnik psihoaktivnih supstanci, kako je to dosledno isticao u svim fazama svoje odbrane.

Imajući u vidu naprijed utvrđenu činjenicu – da je optuženi prije odlaska na izdržavanje kazne u ZIKS, bio korisnik psihoaktivnih supstanci (pri čemu po ocjeni suda u konkretnom slučaju nije od bitnog značaja da li je bio i zavisnik), te činjenicu da se radi o relativno maloj količini predmetnih tableta – neto mase od svega 2,70 grama, sud nalazi da su sasvim logični i prihvatljivi navodi odbrane optuženog da je isti nalazeći se u ZIKS-u na izdražvanje kazne zatvora predmetne tablete koje sadrže buprenorfin – supstancu proglašenu za opojnu drogu nabavio za sebe, tj. da bi ih on konzumirao, a ne radi prodaje, kako to stoji u optužbi.

Sud je pri tom imao u vidu navode zastupnika optužnice date u završnoj riječi – da je optuženi lošeg imovnog stanja, te imajući u vidu tu okolnost, kao i činjenicu da se radi o sedam tableta (mada ukupne neto mase svega 2,70 grama) da je navodno zato predmetne tablete nabavio radi dalje prodaje. Međutim, tako rezonovanje kod svega naprijed izloženog sud ne prihvata, jer nema utemeljenja u izvedenim dokazima, već predstavlja samo pretpostavku koja ničim nije potkrijepljena.

Pošto nije dokazano da je optuženi predmetne tablete (koje sadrže supstancu proglašene za opojnu drogu) nabavio radi prodaje, a što u konkretnom slučaju predstavlja bitna element krivičnog djela koje mu se stavlja na teret, sud je istog osnovnom člana 372 tač. 2 ZKP-a oslobodio od optužbe, jer nije dokazano da je učinio krivično djelo za koje je optužen.

O troškovima krivičnog postupka odlučeno je na osnovu čl. 230 ZKP-a, pa pošto je optuženi oslobođen od optužbe troškovi padaju na teret budžetksih sredstava suda.

Na osnovu svega izloženog, odlučeno je kao u izreci presude.

ZAPISNIČAR SUDIJA,
Branka Vejnović, s.r. Ratko Ćupić, s.r.

Tačnost otpravka tvrdi i ovjerava
Ovlašćeni službenik suda
_______________________
PRAVNA POUKA: Protiv ove presude može se izjaviti žalba Apelacionom sudu CG u roku od 15 dana od dana prijema pismenog otpravka, a preko ovog suda.