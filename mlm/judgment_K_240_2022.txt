K. br. 240/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog N. K., zbog krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore, nakon javnog glavnog pretresa održanog 26.09.2022. godine, u prisustvu zastupnika optužbe Marka Ivanovića savjetnika u Osnovnom državnom tužilaštvu u Podgorici i okrivljenog, izrekao je i istog dana objavio,
P R E S U D U
Okrivljeni: N. K., JMB .., od oca S. i majke B., rođene P., rođen ... godine u P., sa prebivalištem u P. - Ul. .. j. br. .., državljanin C. G., razumije crnogorski jezik, koji je i njegov jezik, magacioner, neoženjen, bez djece, pismen, završio srednju školu, srednjeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 27. N. 2021. godine, oko 21.00 čas, na raskrsnici ulica M. M. i Ulice V. K., u P., nepridržavajući se saobraćajnih propisa iz čl. 76 Zakona o bezbjednosti saobraćaja na putevima, tako ugrozio javni saobraćaj da je doveo u opasnost život i tijelo ljudi pa je usled toga kod drugog nastupila laka tjelesna povreda, na način što je upravljao putničkim vozilom marke "Renault Clio" registarske oznake PG .., Ulicom M. M., iz pravca B. I. C. u pravcu raskrsnice sa Ulicom V. K., a da nije držao potrebno odstojanje od vozila koje se kreće ispred njega, tako da može blagovremeno da uspori ili da se zaustavi, ako vozilo ispred njega uspori ili se zaustavi, iako je to bio dužan učiniti, usled kojih propusta je prednjim dijelom svog vozila udario u zadnji dio putničkog vozila marke "R. M." registarskih oznaka PG .., kojim je u istom smjeru kretanja, upravljao oštećeni P. D., koji je tom prilikom zadobio laku tjelesnu povredu u vidu istegnuća mekih tkiva vrata, pri čemu je okrivljeni bio svjestan da ovakvom svojom nepropisnom vožnjom može da ugrozi javni saobraćaj i dovede u opasnost život i tijelo ljudi, ali je olako držao da do toga neće doći,
- čime je izvršio krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 193,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom N. K. je optužnim predlogom Osnovnog državnog tužilaštva u P. Kt. br. 195/22 od 06.04.2022. godine stavljeno na teret krivično djelo ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore. Zastupnik optužbe je u završnoj riječi predložio sudu da okrivljenog oglasi krivim i osudi po zakonu.

Okrivljeni N. K. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret, saglasno u bitnom navodeći da je dana 27. novembra 2021. godine, oko 21.00 čas, upravljao vozilom marke "R.C.", koje je u vlasništvu njegovog druga, Ulicom M. M. iz pravca B. I. C. u pravcu K. parka, te da je vidio ispred sebe da se kreće taxi vozilo, da usporava ispred pješačkog, jer je u tom trenutku ispred tog prelaza stajala jedna djevojka. Mislio je da će vozač taxi vozila da nastavi kretanje, jer ova djevojka nije stupila na kolovoz. Kada je vozač taxi vozila naglo zakočio, on je istovremeno stisnuo kočicu ali nije uspio da zaustavi vozilo, jer je isto proklizalo zbog kvasnog kolovoza. Pokušao je tad da vozilo usmjeri u desnu stranu, ali nije uspio, već je ostvario kontakt lijevim krajem svog vozila u zadnji desni dio taksi vozila. U završnoj riječi je naveo da se kaje zbog učinjenog.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE 570/2022 od 12.04.2022. godine. Na taj način je tokom postupka nesumnjivo utvrđeno da je okrivljeni dana 27. novembra 2021. godine, oko 21.00 čas, na raskrsnici Ulice M. M. i Ulice V. K., u P., nepridržavajući se saobraćajnih propisa iz čl. 76 Zakona o bezbjednosti saobraćaja na putevima, tako ugrozio javni saobraćaj da je doveo u opasnost život i tijelo ljudi pa je usljed toga kod drugog nastupila laka tjelesna povreda, na način što je upravljao putničkim vozilom marke "R.C." registarske oznake PG .., Ulicom M. M., iz pravca B. I. Cr. u pravcu raskrsnice sa Ulicom V. K., a da nije držao potrebno odstojanje od vozila koje se kreće ispred njega, tako da može blagovremeno da uspori ili da se zaustavi, ako vozilo ispred njega uspori ili se zaustavi, iako je to bio dužan učiniti, usljed kojih propusta je prednjim dijelom svog vozila udario u zadnji dio putničkog vozila marke "R. M." registarskih oznaka PG .., kojim je u istom smjeru kretanja, upravljao oštećeni D. P., koji je tom prilikom zadobio laku tjelesnu povredu u vidu istegnuća mekih tkiva vrata.

Okrivljeni se nije pridržavao čl. 76 Zakona o bezbjednosti saobraćaja na putevima, kojim je propisano da vozač mora da drži potrebno odstojanje od vozila koje se kreće ispred njega, tako da može blagovremeno da uspori ili da se zaustavi, ako vozilo ispred njega uspori ili se zaustavi. Usljed ovakvog propusta okrivljenog došlo je do sudara između njegovog vozila i vozila kojim je ispred njega upravljao oštećeni D.P., koji je usljed sudara zadobio laku tjelesnu povredu u vidu istegnuća mekih tkiva vrata.

Cijeneći psihički odnos okrivljenog prema izvršenom djelu, sud nalazi da je okrivljeni bio svjestan da svojom nepropisnom vožnjom u kojoj nije držao potrebno odstojanje od vozila koje se kretalo ispred njega, može ugroziti saobraćaj i na taj način dovesti u opasnost život i tjelo ljudi, ali je olako držao da do toga neće doći. Time je u radnjama okrivljenog pored objektivnih ostvaren i subjektivni element bića krivičnog djela ugrožavanje javnog saobraćaja iz čl. 339 st. 3 u vezi sa st. 1 Krivičnog zakonika Crne Gore.

Prilikom odlučivanja o krivičnoj sankciji, sud je shodno čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio stav oštećenog koji se nije pridružio krivičnom gonjenju, kao i njegov raniji život, odnosno neosuđivanost, a što je utvrđeno iz izvoda iz registra kaznenih evidencija Ministarstva pravde, ljudskih i manjinskih prava KE 570/22 od 12.04.2022. godine, dok otežavajućih okolnosti nije bilo. Imajući u vidu navedene okolnosti, sud je okrivljenom, shodno čl. 53 i čl. 54 Krivičnog zakonika Crne Gore, izrekao uslovnu osudu kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja od godinu dana, na okrivljenog u dovoljnoj mjeri uticati da ubuduće ne vrši krivična djela. Time će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

S obzirom na to da je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati ukupan iznos od 193,00 €, od čega se iznos od 60,50 € odnosi na ime nagrade vještaku medicinske struke, iznos od 82,50 € na ime nagrade vještaku saobraćajne struke, a na ime pušalnih troškova iznos od 50,00 €, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 28.09.2022. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja