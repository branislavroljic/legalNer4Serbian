K. br. 140/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Ljiljana Ivanović, u krivičnom postupku protiv okrivljenog S. P. zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 19.03.2021. godine, donio je
P R E S U D U
Okrivljeni: S. P., JMB xxxxxxxxxxxxx, sa nadimkom P., od oca A. i majke M., rođene R., rođen xx.xx.20xx. godine u Podgorici, sa prebivalištem u Podgorici - Ulica J. C. br. x, državljanin Crne Gore, razumije crnogorski jezik, koji je i njegov jezik, konobar, neoženjen, bez djece, pismen, završio srednju školu, lošeg imovnog stanja, osuđivan presudom Osnovnog suda u Podgorici K. br. 290/20 od 24.04.2020. godine zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore (kazna zavora u trajanju od 30 dana koja se izvršava u prostorijama za stanovanje), protiv kojeg se vodi postupak zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, u pritvoru po rješenju krivičnog vijeća Osnovnog suda u Podgorici Kv. br. 156/21 od 19.02.2021. godine koji se računa od 17.02.2021. godine u 23:50 časa.

Kriv je

Što je:

Dana 17. februara 2021. godine u 22,45 časova u Podgorici, u ulici Blaža Jovanovića, svjesan svog djela čije izvršenje je htio, znajući da je njegovo djelo zabranjeno, postupao suprotno članu 1 stav 1 Naredbe Ministarstva zdravlja o izmjenama naredbe za preduzmanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa br. 8-501/20-129/2011 od 10.02.2021. godine ("Službeni list Crne Gore", broj 13/2021 od 10.02.2021. godine i broj 15/21 od 15.02.2021. godine) na način što se poslije 21,00 čas nalazio van objekta za stanovanje i kretao se navedenom ulicom u blizini pumpe "Europetrol", čime je postupio suprotno naredbi Ministarstva zdravlja kojom je ustanovljena zabrana izlaska iz objekta za stanovanje građanima u vremenu od 21,00 časova do 05,00 časova narednog dana, u čemu je istog dana otkriven od strane službenika Uprave policije - Centra bezbjednosti Podgorica,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa sud okrivljenog zbog navedenog krivičnog djela, primjenom čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 30 (trideset) dana, u koju kaznu se okrivljenom uračunava vrijeme provedeno u pritvoru od 17.02.2021. godine, sa početkom u 23:50 časa, pa nadalje.

Obavezuje se okrivljeni da plati po osnovu troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom S. P. je optužnim predlogom Osnovnog državnog tužilaštva u Podgorici Kt. br. 267/21 od 19.02.2021. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 03.03.2021. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni S. P. u vrijeme, mjestu i na način opisan u izreci ove presude učinio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog izeđu stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da je lošeg imovnog stanja, kao i njegovo držanje poslije učinjenog krivičnog djela izraženo kroz prihvatanje odgovornosti i priznanje krivice, dok je kao otežavajuća okolnost cijenjena njegova ranija osuđivanost.

Shodno čl. 51 st. 1 Krivičnog zakonika Crne Gore okrivljenom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Kako je okrivljeni oglašen krivim sud ga je shodno čl. 226 i čl. 229 Zakonika o krivičnom postupku obavezao na plaćanje paušalnih troškova krivičnog postupka u iznosu od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu navedenog, a shodno čl. 303 st. 1 u vezi sa čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 19.03.2021. godine
ZAPISNIČARKA S U D I J A
Ljiljana Ivanović Rade Ćetković
DN-a: Po primjerak presude dostaviti:

- ODT Podgorica,
- Okrivljnenom,
- Braniocu okrivljenog,
- a/a.

Postupljeno dana ________________
Namještenik suda________________
ZAPISNIČARKA S U D I J A
Ljiljana Ivanović,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Ljiljana Ivanović