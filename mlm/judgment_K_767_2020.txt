K. br. 767/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraja, u krivičnom postupku protiv okrivljenog V. J. zbog krivičnog djela nedozvoljene polne radnje iz čl. 208 st. 1 u vezi čl. 206 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 01.12.2020. godine, donio je
P R E S U D U
Okrivljeni:

V. J., JMB ............, od oca Đ. i majke D., rođene O., rođen .......... godine u B. P., sa prebivalištem u P. - Ul. V. V. N. br. ., državljanin C. G., razumije crnogorski jezik, koji je i njegov jezik, penzioner, oženjen, otac dvoje djece, pismen, završio srednju školu, srednjeg imovnog stanja, neosuđivan, protiv kojeg se ne vodi postupak za drugo krivično djelo, lišen slobode od 11.09.2020. godine u 10:30 časova do 14.09.2020. godine u 08:30 časova.

Kriv je

Što je:

Dana 07. septembra 2020. godine, oko 09,00 sati, u P., u Ulici V. V. N. br. ., svjestan svog djela čije je izvršenje htio znajući da je njegovo djelo zabranjeno, izvršio drugu polnu radnju prema djetetu - oštećenoj L. E., rođenoj 2009. godine, na način što je pozvao oštećenu da uđe u njegovu kuću, gdje je, radi zadovoljenja polnog nagona, oštećenu dodirivao u predjelu grudi i stomaka, te pokušao da zavuče ruku ispod njenih gaćica, dok je stajao iza nje naslanjajući njegov polni organ u predjelu njene zadnjice, istovremeno praveći kružne pokrete kukovima, što je ponovio i sa prednje strane oštećene naslanjajući polni organ na donji dio njenog stomaka,
- čime je izvršio krivično djelo nedozvoljene polne radnje iz čl. 208 st. 1 u vezi čl. 206 st. 1 Krivičnog zakonika Crne Gore.

Pa sud okrivljenog zbog navedenog krivičnog djela primjenom čl. 4 st. 2, čl. 32, čl. 36a, čl. 42 st. 1 i čl. 51 st. 1 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 6 (šest) mjeseci, koja će se izvršiti tako što će okrivljeni istu izdržavati u prostorijama u kojima stanuje, a u koju kaznu se okrivljenom uračunava vrijeme lišenja slobode od 11.09.2020. godine u 10:30 časova do 14.09.2020. godine u 08:30 časova.

Okrivljeni ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija.

Ukoliko okrivljeni jednom u trajanju preko 6 (šest) časova ili dva puta u trajanju do 6 (šest) časova samovoljno napusti prostorije u kojima stanuje, sud će odrediti da ostatak kazne zatvora izdrži u Upravi za izvršenje krivičnih sankcija.

Na osnovu čl. 77a Krivičnog zakonika Crne Gore sud okrivljenom izriče
MJERU BEZBIJEDNOSTI
ZABRANA PRIBLIŽAVANjA
Okrivljenom V. J. zabranjuje se približavanje maloljetnoj oštećenoj E.i L. na udaljenosti manjoj od 10 (deset) metara.

Ova mjera će trajati 2 (dvije) godine po pravosnažnosti presude, s tim da se vrijeme provedeno u zatvoru ne uračunava u vrijeme trajanja ove mjere.

Obavezuje se okrivljeni da na ime troškova krivičnog postupka plati iznos od 355,00 €, a sve u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom V. J. je optužnim predlogom Osnovnog državnog tužilaštva P. Kt. br. 1360/20 od 30.09.2020. godine, stavljeno na teret krivično djelo nedozvoljene polne radnje iz čl. 208 st. 1 u vezi čl. 206 st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 24.11.2020. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni V. J. u vrijeme, mjestu i na način opisan u izreci ove presude učinio krivično djelo nedozvoljene polne radnje iz čl. 208 st. 1 u vezi čl. 206 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka te iskreno kajanje, njegov raniji život i s tim u vezi raniju neosuđivanost, dok otežavajućih okolnosti nije bilo.

Shodno čl. 51 st. 1 Krivičnog zakonika Crne Gore okrivljenom će se u kaznu zatvora uračunati vrijeme lišenja slobode na način kako je to predstavljeno u izreci presude.

Sud je, shodno članu 77a Krivičnog zakonika Crne Gore okrivljenom izrekao mjeru bezbjednosti zabrane približavanja maloljetnoj oštećenoj E. L. na udaljenosti manjoj od 10 metara, na način kako je to predstavljeno u izreci presude. Ovo iz razloga što su ovu udaljenost ugovorile stranke i branilac, a po ocjeni suda nije bilo smetnji da se takav njihov sporazum prihvati, jer je isti u skladu sa interesima pravičnosti. Navedena mjera bezbjednosti će trajati dvije godine po pravosnažosti presude, a vrijeme provedeno na izdržavanju kazne zatvora se ne uračunava u vrijeme trajanja mjere bezbjednosti. Navedenom mjerom bezbjednosti će se po ocjeni suda otkloniti uslovi koji mogu biti od uticaja da okrivljeni ubuduće vrši krivična djela, čime će se u svemu ostvariti svrha mjera bezbjednosti iz čl. 66 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku obavezao da na ime troškova krivičnog postupka plati iznos od 355,00 €, i to 325,00 € na ime nagrade braniocu postavljenom po službenoj dužnosti i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 01.12.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja
ZAPISNIČARKA S U D I J A
Edina Kraja Rade Ćetković
Dn-a: Po primjerak presude dostaviti:

- ODT Podgorica,
- Okrivljenom,
- Braniocu okrivljenog,
- Zakonskom zastupniku maloljetne oštećene,
- a/a.

Postupljeno dana ________________
Namještenik suda________________