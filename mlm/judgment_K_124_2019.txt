U IME CRNE GORE
K.br. 124 /19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog S. V. koga brani M. D., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 181/19 od 30.09.2019. godine, koju je na ročištu povodom odlučivanja o sporazumu o priznanju krivice zastupala Danka Ivanović Đerić, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 28.01.2020. godine, donio je
P R E S U D U
Optuženi:

S. V., JMB ..., od oca V. i majke D., rođene J., rođen .... godine u P..., ul. K... C... broj ..., zaposlen, lošeg imovnog stanja, živi u vanbračnoj zajednici, osuđivan presudom Osnovnog suda u Kotoru K.br. 176/09 od 21.04.2009. godine, zbog krivičnog djela ugrožavanje javnog saobraćaja iz čl. 339. st. 3. u vezi st. 1. Krivičnog zakonika Crne Gore i osuđen na kaznu zatvora u trajanju od 60 dana uslovno na 1. godinu,
KRIV JE
Zato što je:

Neutvrđenog dana u avgustu 2019. godine, u ul. B... i dana 04.09.2019. godine, oko 12,00 časova, u B.... R..., Opština P..., neovlašćeno posredovao u kupovini opojne droge kokain - supstance proglašene za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 28.06.2018. godine), iako je bio svjestan da postupa neovlašćeno i protivpravno, pa je to i htio, na način što je u dva navrata u označenom periodu, na zahtjev svoje drugarice, koji je prihvatio, pozvao izvjesnog Pera i od istog nabavio po jednu polutku kokaina, za koju opojnu drogu je tom licu u oba navrata dao po 30,00eura, koji novac je prethodno uzeo od tog ženskog NN lica, nakon čega je u avgustu mjesecu polutku kokaina predao istoj, dok je dana 04.09.2019. godine, nakon što je kupio i preuzeo opojnu drogu kokain, u količini od 0,268grama, kontrolisan od strane ovlašćenih policijskih službenika, kojima je opojnu drogu predao,
- čime je izvršio krivično djelo - neovlašćeno proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 32, 33, 36, 36a, 42, 45, 46 Krivičnog zakonika Crne Gore,
O S U Đ U J E
Na kaznu zatvora u trajanju od 6 (šest) mjeseci, koja kazna će se izdržati, tako što će optužena istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice Višem državnom tužilaštvu u Podgorici, uplati iznos od 100,00€ na ime paušala, na račun Vrhovnog državnog tužilaštva broj 832-1187-31, kao i 100€ na ime sudskog paušala Višem sudu u Podgorici, na broj žiro računa 832-7113-04, u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJA PREDMETA
ODUZIMA SE opojna droga kokain, u količini od 0,268 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 181/19 od 30.09.2019. godine, optuženom S. V., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 27.11.2019. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 28.01.2020. godine, sud je na saglasan predlog stranaka pročitao dokaze predložene optužnicom i to: službena zabilješka Uprave policije CB Podgorica Ku. br. 756/19 od 04.09.2019. godine i izvršio uvid u fotodokumentaciju Uprave policije CB Podgorica broj 17/03-4-1819/1893 od 04.09.2019. godine, pročitao potvrdu o privremeno oduzetim predmetima Uprave policije CB Podgorica Ku. br. 756/19 od 04.09.2019. godine, na ime optuženog S. V., potvrdu o privremeno oduzetim predmetima Uprave policije CB Podgorica Ku. br. 756/19 od 06.09.2019. godine, na ime optuženog S. V., izvještaj o hemijskom vještačenju Forenzičkog centra u Danilovgradu br. 3643/19 od 24.09.2019. godine i izvršio uvid u fotodokumentaciju koja je sastavni dio izvještaja, pročitao Zapisnik o pregovaranju Kt. (sp) br. 139/19 od 26.11.2019.godine, Zapisnika priznanju krivice optuženog Kt.(sp) br. 139/19 od 26.11.2019. godine i Sporazum o priznanju krivice optuženog Kt.(sp) br. 139/19 od 26.11.2019. godine i pročitao izvod Ministarstva pravde Crne Gore, broj 05/2-72-16482/19 od 05.12.2019. godine, na ime optuženog S. V..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, koju će optuženi izdržavati u prostorijama za stanovanje, shodno čl. 36a Krivičnog zakonika Crne Gore, srazmjerna stepenu krivice optužene i težini počinjenog krivičnih djela, a posebno kada se ima u vidu priznanje izvršenja krivičnog djela, prihvatanja krivice i iskreno kajanje za učinjeno krivično djelo, što je dovelo do efikasnosti okončanja postupka, a koje okolnosti po ocjeni suda opravdavaju ublažavanje kazne optuženom ispod zakonskom propisanog minimuma za predmetno krivično djelo, shodno članu 45. i 46. Krivičnog zakonika Crne Gore, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga kokain u ukupnoj količini od 0,268 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, od po 100eura, koje je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 28.01.2020.godine
Zapisničar S u d i j a
Novčić Slobodanka,s.r Tabaš Predrag,s.r
PRAVNA POUKA
Protiv ove presude nije dozvoljena žalba.

Tačnost otpravka ovjerava namještenik suda
Novčić Slobodanka