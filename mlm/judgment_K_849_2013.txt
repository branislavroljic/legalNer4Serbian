K.br. 849/13
U IME CRNE GORE
OSNOVNI SUD U PODGORICI, po sudiji Đuković Goranu, uz učešće namještenika suda Ane Maraš, kao zapisničara, u krivičnom predmetu protiv optuženog D. I. zbog krivičnog djela prevara iz čl. 244 stav 3 u vezi st. 1 Krivičnog zakonika Crne Gore, odlučujući po optužnici Osnovnog državnog tužilaštva u Podgorici Kt.br.1166/10 od 04.07.2011. godine izmijenjenoj na glavnom pretresu, koju je zastupao zamjenik Osnovnog državnog tužioca Vučinić Zoran, nakon glavnog i javnog pretresa održanog dana 25.12.2013. godine u prisustvu zastupnika optužbe, odsustvu optuženog D.I., branioca po službenoj dužnosti optuženog D. I., advokata F. J. i punomoćnika oštećenog preduzeća DOO “P.L.”, adv. M.M., izrekao je i istog dana javno objavio

P R E S U D U
Optuženi:

D. I., jmbg 0....., od majke D. Š., rođene I., rođen .....19...godine, sa prebivalištem u P., Ul. K. br. ..., neosuđivan
Na osnovu čl.373 st.1 tač.2 Zakonika o krivičnom postupku
OSLOBAĐA SE OD OPTUŽBE
Da je:

Dana 30.10.2007.godine u Podgorici u svojstvu vlasnika “A.” DOO, svjestan svog djela čije je izvršenje htio iako je znao da je njegovo djelo zabranjeno, u namjeri da sebi pribavi protivpravnu imovinsku korist lažnim prikazivanjem činjenice da je M. E. odgovorno lice za zastupanje njegove firme doveo u zabludu ovlašćene predstavnike oštećenog “P. l.” DOO i time ih naveo da sa M. E. kao navodnim primaocem zaključe ugovor o finansijskom lizingu na osnovu kojeg je okrivljenom istog dana lično predato putničko motorno vozilo marke “G.”, vlasništvo oštećenog, nakon čega je okrivljeni u dva navrata i to na dan zaključenja ugovora i dana 14.11.2008. godine uplatio na račun oštećenog iznos od 14.855,85 eura, a potom nakon što je usled neplaćanja lizinga oštećeni raskinuo predmetni ugovor i zatražio povraćaj vozila, okrivljeni odbio da vrati vozilo i prisvojio ga, pa je tako sebi pribavio protivpravnu imovinsku korist u iznosu od 7.566,91 euro
-čime bi izvršio krivično djelo prevara iz čl. 244 stav 3 u vezi stava 1 Krivičnog zakonika Crne Gore
Oštećeni DOO “P. L.” radi ostvarivanja imovinsko pravnog zahtjeva se upućuje na parnični postupak.

Troškovi postupka u iznosu od 165, 00 €, padaju na teret budžetskih sredstava suda.

O b r a z l o ž e nj e
Optužnicom Osnovnog državnog tužilaštva u Podgorici Kt.br.1166/10 od 04.07.2011. godine okrivljenom D. I. stavljeno je na teret izvršenje krivičnog djela utaja iz čl. 243 st. 2 u vezi st 1 Krivičnog zakonika.

Prije davanja završnih riječi zastupnik optužbe je izvršio izmjenu optužnog akta na način što je okrivljenom D. I. stavljeno na teret da je dana 30.10.2007.godine u Podgorici u svojstvu vlasnika “A.” DOO, svjestan svog djela čije je izvršenje htio iako je znao da je njegovo djelo zabranjeno,u namjeri da sebi pribavi protivpravnu imovinsku korist lažnim prikazivanjem činjenice da je M. E. odgovorno lice za zastupanje njegove firme doveo u zabludu ovlašćene predstavnike oštećenog “P. l.” DOO i time ih naveo da sa M. E. kao navodnim primaocem zaključe ugovor o finansijskom lizingu na osnovu kojeg je okrivljenom istog dana lično predato putničko motorno vozilo marke “G.”, vlasništvo oštećenog, nakon čega je okrivljeni u dva navrata i to na dan zaključenja ugovora i dana 14.11.2008.godine uplatio na račun oštećenog iznos od 14.855,85 eura, a potom nakon što je usled neplaćanja lizinga oštećeni raskinuo predmetni ugovor i zatražio povraćaj vozila, okrivljeni odbio da vrati vozilo i prisvojio ga, pa je tako sebi pribavio protivpravnu imovinsku korist u iznosu od 7.783,01 eura, čime je izvršio krivično djelo prevara iz čl. 244 stav 3 u vezi stava 1 Krivičnog zakonika.

U završnoj riječi zastupnik optužbe je naveo da u cjelosti ostaje pri izmijenjenom optužnom aktu, budući da su se u radnjama optuženog ostvarili elementi bića krivičnog djela prevara iz čl. 244 st.3 u vezi st.1 KZ-a, zbog čega je predložio sudu da okrivljenog oglasi krivim za krivično djelo stavljeno mu na teret te da mu izrekne krivičnu sankciju u granicama zakonom propisanim za predmetno krivično djelo.

Punomoćnik oštećenog predeuzeća DOO “P. l.”, adv.M. M. se pridružio završnim riječima zastupnika optužbe.

Odbrana okrivljenog D.I. je izostala budući da je isti nedostupan državnim organima, zbog čega je, a na predlog Osnovnog državnog tužilaštva u Podgorici Kt.br. 1166/10 od 27.12.2012.godine rješenjem vanraspravnog vijeća ovog suda Kv.br. 8/13 od 14.01.2013.godine odlučeno da se istom sudi u odsustvu.

Branilac po službenoj dužnosti okrivljenog D. I., advokat F. J., je u završnoj riječi predložio da sud okrivljenog oslobodi optužbe budući da isti nije doveo u zabludu oštećenog, te da nije imao namjeru za pribavljanje protivpravne imovinske koristi.

Sud je u dokaznom postupku proveo sledeće dokaze: na saglasan predlog stranaka pročitao iskaz ovlašćenog predstavnika DOO P. L. V. M. od 23.03.2013. i iskaz svjedoka M. E. od 29.05.2013.godine, pročitao zahtjev-ugovor o finansijskom lizingu između davaoca lizinga P.l. i primaoca lizinga “A. D.” DOO koje zastupa M.E., pročitao plan plaćanja uz ugovor o lizingu broj 00840 od 26.10.2007.godine, pročitao zapisnik o primopredaji vozila od 30.10.2007.godine, izvršio uvid u opomenu “P.L.” sa “A. d.” od 19.01.2010.godine, izvršio uvid u raskid ugovora “P. l.” sa “A. d.” DOO, izvršio uvid u spisak klijenata za raskid ugovora DOO P. L. od 24.12.2009.godine, izvršio uvid u rješenje Privrednog suda u Podgorici I.br.807/10 od 30.03.2010.godine, pročitao izvod iz KE za okrivljenog izdat od UP PJ Podgorica br. 11-245/11-1007/2-238 od 25.01.2011.godine, pročitao Nalaz i mišljenje sudskog vještaka ekonomsko finansijske struke F. M. od 03.06.2011.godine, pročitao izvod iz CRPS za preduzeće “A.” od 18.11.2011.godine, izvršio uvid u dopis centralnog registra Privrednog suda u Podgorici-Društvo za proizvodnju promet i usluge “Export Import A. D.” od 29.03.2013.godine te izvršio uvid u original dokumentaciju u postupku zaključenja ugovora o finansijskom lizingu između “P. L.” DOO Podgorica kao davaoca i primaoca lizinga “A. D.” DOO.

Iz zahtjeva-ugovora o finansijskom lizingu br.00840 od 26.10.2007. godine proizilazi da je isti zaključen između P. L. SCG DOO Beograd-Filijala Podgorica kao davaoca lizinga i A.D. DOO iz Podgorice kao primaoca lizinga, da je predmet lizinga vozilo VW G. 1.9 TDI, da vrijednost ugovora odnosno predmeta lizinga iznosi 21.000,00 €, rok trajanja ugovora 24 mjeseca, te da se kao jemac koji jemči i solidarno odgovara za ispunjenje svih obaveza koje proizilaze iz predmetnog ugovora potpisuje D. I.. Ugovorom je predviđeno učešće u iznosu od 6.930,00 €, dok je iznos finansiranja 14.070,00 €, broj rata 2, iznos rate 7.566,91, dok troškovi odobrenja iznose 315,00 €.

Iz plana plaćanja uz ugovor o lizingu br. 00840 proizilazi da vrijednost vozila koje je predmet ugovora o lizingu iznosi 21.000,00 eura, da je plaćeno učešće u iznosu od 6.930,00 eura, da je datum dospjeća prve rate 15.10.2008.godine a datum dospjeća druge rate 15.10.2009.godine, te da je trajanje ugovora 24 mjeseca. Planom je predviđeno plaćanje finansiranja u dvije rate od po 7.566,91 €.

Iz Zapisnika o primopredaji vozila po ugovoru o finansijskom lizingu br.00840, od 30.10.2007. godine, proizilazi da je vozilo koje je predmet ugovora preuzeto dana 03.10.2007. godine od strane M.E., na kojem zapisniku se nalazi njegov potpis.

Iz opomene broj 3 “P. l.” upućene “A.D.” od 19.01.2010. godine, proizilazi da je ista upućena preduzeću A.D. DOO u P. a povodom neizmirivanja dospjelih obaveza po ugovoru o lizingu broj 00840 te da ukupan dug koji je preduzeće A.D. DOO dužno uplatiti primaocu lizinga iznosi 7.671,72 eura.

Iz raskida ugovora od 08.12.2009. godine, proizilazi da je isti raskinut budući da primalac lizinga nije izvršio svoje obaveze po osnovu Ugovora o lizingu broj 00840 te da postupak raskida odmah stupa na snagu.

Iz spiska klijenata za raskid ugovora od 24.12.2009. godine, proizilazi da se “A.D.” D.O.O. nalazi na 31. mjestu po navedenom spisku klijenata za raskid ugovora.

Iz rješenja Privrednog suda u Podgorici I.br. 807/10 od 30.03.2010.godine proizilazi da je protiv izvršnog dužnika A.D. DOO, a na predlog izvršnog povjerioca P.L. DOO donijeto rješenje kojim se na osnovu ugovora o finansijskom lizingu broj 00840 od 26.10.2007.godine određuje izvršenje plenidbom, oduzimanjem od primaoca lizinga ili trećeg lica i predajom u državinu izvršnom povjeriocu-davaocu lizinga pmv marke VW G. 1.9 TDI.

Iz Nalaza i mišljenja vještaka ekonomsko finansijske struke M.F. od 03.06.2011.godine proizilazi da je cijena novog putničkog vozila marke VW G. 1.9 TDI 18.025,00 eura, da je po ugovoru o lizingu br. 00840 od 30.10.2007. godine korisnik lizinga uplatio učešće i I ratu u iznosu od 14.821,91 euro kao i 33,94 eura na ime troškova opomene, da je poslednja uplata bila 14.11.2008. godine u iznosu od 7.600,85 eura te da je iznos neizmirenih obaveza po navedenom ugovoru o finansijskom lizingu 8.060,30 eura od čega 7.566,91 eura na ime II rate koja je prispjela za plaćanje 15.10.2009. godine a iznos od 493,39 eura na ime troškova opomene.

Iz Izvoda iz CRPS Privrednog suda u Podgorici od 18.11.2011. godine za privredno društvo za proizvodnju, promet i usluge, export-import A.D. DOO Podgorica proizilazi da je osnivač istog D.I., da je izvršni direktor navedenog preduzeća M. E., a ovlašćeni zastupnik D.I., te da je u trenutku zaključenja predmetnog ugovora o lizingu jedino lice u društvu bio okrivljeni D.I..

Iz Izvoda iz KE na ime okrivljenog D.I. izdatog od UP PJ Podgorica br.11-245/11-1007/2-238 od 25.01.2011. godine proizilazi da isti ne prolazi kroz kaznenu evidenciju ove PJ.

Iz iskaza ovlašćenog predstavnika oštećenog DOO P.L. V. M. datog na glavnom pretresu, koji je sud na saglasan predlog stranaka pročitao na glavnom pretresu održanom dana 25.12.2013. godine, proizilazi da je oštećeno preduzeće dana 06.11.2007. godine zaključilo ugovor o lizingu sa DOO A. D. i predalo istom automobil marke WF G., da je predmetni ugovor o lizingu bio zaključen na period od 24 mjeseca, da klijent nije izmirio sve obaveze prema oštećenom preduzeću preuzete po Ugovoru o lizingu, zbog čega je oštećeni DOO P. L. podnio predlog za izvršenje Privrednom sudu za povraćaj predmeta ugovora o lizingu ali da, uprkos donošenju rješenja o izvršenju, korisnik lizinga nije vratio vozilio, da oštećeno preduzeće nije moglo stupiti u kontakt sa okrivljenim D. I., već samo sa njegovim stricem koji im je rekao da se D. I. nalazi u I., da je M.E. ovlašćeno lice koje je podnijelo zahtjev za odobrenje lizinga, da je isti potpisao ugovor kao korisnik kredita jer je direktor firme “A.D.” D.O.O., da nijesu pokušali da se naplate od njega jer nijesu imali osnova iz razloga što se on ne vodi kao jemac, budući da D. I. ima svojstvo solidarnog jemca, da je predmetno vozilo preuzeo D.I. koji se potpisao kao jemac, te da po proceduri nakon potpisivanja ugovora istog trena to lice preuzima vozilo, da na zapisniku o primopredaji stoji da je vozilo preuzeo M. E., ali da to nije tačno jer je fizički vozilo preuzeo D.I..

Iz iskaza svjedoka M. E. datog na glavnom pretresu, koji je sud na saglasan predlog stranaka pročitao na glavnom pretresu održanom dana 25.12.2013.godine, proizilazi da mu je okrivljeni brat od tetke, da nikada nije bio zaposlen u firmi A. D. DOO, da ga je negdje 2007.godine pozvao okrivljeni i rekao da treba da potpiše nešto u vezi firme A. D.DOO što je on i učinio iz rođačkih razloga, da mu je okrivljeni donio zahtjev koji je on potpisao te da ne zna ništa u vezi preuzimanja i otplate predmetnog vozila.

Ocjenom navoda optužbe te svih provedenih dokaza i to kako pojedinačno tako i u njihovoj međusobnoj vezi sud je na nesumnjiv način utvrdio da okrivljeni D.I. nije izvršio krivično djelo prevara iz čl.244 st.3 u vezi stava 1 Krivičnog zakonika Crne Gore u vrijeme, mjesto i na način kao u izreci presude, zbog čega ga je sud oslobodio od optužbe, a ovo iz sledećih razloga:

Naime, optuženom je izmijenjenim optužnim aktom stavljeno na teret izvršenje krivičnog djela prevara iz čl.244 st.3 u vezi st.1 Krivičnog zakonika Crne Gore.

Dispozicija krivičnog djela prevara iz čl.244 st.1 Krivičnog zakonika Crne Gore glasi: “Ko u namjeri da sebi ili drugom pribavi protivpravnu imovinsku korist dovede koga lažnim prikazivanjem ili prikrivanjem činjenica u zabludu ili ga održava u zabludi i time ga navede da ovaj na štetu svoje ili tuđe imovine nešto učini ili ne učini”….dok je stavom 3 istoimenog člana propisano da “Ako je djelom pribavljena imovinska korist ili nanijeta šteta u iznosu koji prelazi tri hiljade eura, učinilac ćese kazniti…”
Sud je u toku postupka nesumnjivo utvrdio da je optuženi kao vlasnik privrednog društva “A. D.”, doveo u zabludu oštećeno privredno društvo „P. L.” SCG DOO Beograd-Filijala Podgorica, na način što je lažno prikazao da je odgovorno lice za zastupanje u privrednom društvu “A. D.”, M. E., u ovom postupku saslušan kao svjedok, te na taj način naveo oštećenog da, kao davalac lizinga, sa imenovanim M., zaključi ugovor o finansijskom lizingu, u ime “A.D.”, kao primaoca lizinga na osnovu kojeg je optuženom D.I. predato vozilo marke G. IV TDI koje je vlasništvo oštećenog. Uvidom u ugovor o finansijskom lizingu br.00840 od 30.10.2007. godine, koji je sud analizirao kao vjerodostojan materijalni dokaz, utvrđeno je da je isti zaključen između “A. D.” i privrednog društva „P. l.“, da je predmet lizinga vozilo VW G. 1.9 TDI, da vrijednost ugovora odnosno predmeta lizinga iznosi 21.000,00 €, rok trajanja ugovora 24 mjeseca, te da se kao jemac koji jemči i solidarno odgovara za ispunjenje svih obaveza koje proizilaze iz predmetnog ugovora potpisuje D.I.. Ugovorom je bilo predviđeno učešće u iznosu od 6.930,00 €, dok je iznos finansiranja 14.070,00 €, broj rata 2, iznos rate 7.566,91, dok troškovi odobrenja iznose 315,00 €.

Takođe, vlasnik pomenutog preduzeća, ovdje optuženi D.I., je ovlastio punomoćjem M. E. za zaključenje pomenutog ugovora, (koju činjenicu je sud utvrdio iz sadržine personalnih dokaza pročitanih na pretresu na saglasan predlog stranaka), pa je logično da ovlašćeni predstavnik “P. L.” povjeruje u vjerodostojnost istog.

Činjenicu da je optuženi doveo u zabludu predstavnika oštećenog, sud je utvrdio iz iskaza ovlašćenog predstavnika preduzeća D.O.O.”P. L.”, koji je sud na saglasan predlog stranaka pročitao na glavnom pretresu i iz kojeg je utvrđeno da je navedena firma zaključila ugovor o lizingu sa firmom optuženog “A. d.” koju je po punomoćju, zastupao M. E., da je vozilo koje je predmet ugovora o lizingu preuzeo optuženi D. I., da primopredaji istog nije prisustvovao M. E. te da isti nije bio prisutan u bilo kojoj fazi realizacije pomenutog ugovora o lizingu zaključenom između oštećenog preduzeća kao davaoca i A. D. DOO kao primaoca lizinga. Navedeni iskaz ovlašćenog predstavnika oštećenog preduzeća D.O.O “P. L.” afirmisan je i iskazom svjedoka M. E. koji je u svom svjedočkom iskazu datom na glavnom pretresu naveo da ne zna ništa o preuzimanju predmetnog vozila niti o njegovoj otplati, da nikada nije bio zaposlen u firmi A. D. D.O.O. te da je davanje zahtjeva za davanje lizinga potpisao samo kako bi izašao u susret D. I. koji mu je brat od tetke. Ovim iskazima sud je poklonio punu vjeru jer nalazi da su isti kompatibilni sa provedenim materijalnim dokazima. Naime, iz spisa Centralnog registra Privrednog suda u Podgorici utvrđeno je da je u vrijeme kada je predmetni ugovor o lizingu zaključen i izvršena primopredaja vozila odgovorno lice D.O.O. “A. D.” u svim svojstvima bio okrivljeni D.I. te da svjedok M.E. u tom vremenskom periodu nije imao nikakvo svojstvo u firmi koja je primalac lizinga, odnosno u “A. D. “DOO.

Da je oštećenom preduzeću pod uticajem obmane-dovođenjem u zabludu, nanijeta šteta, sud je utvrdio iz finansijske dokumentacije koja se odnosi na postupak zaključenja ugovora o lizingu između “P. L.” DOO i “A.D.” DOO, koju je sud cijenio kao vjerodostojan i validan dokaz, a iz koje je utvrđeno da je okrivljeni na dan zaključenja ugovora u novembru 2008.godine uplatio dva iznosa na ime lizinga, dok preostalu ratu nije platio, nakon čega je ugovor raskinut a okrivljeni pozvan da vrati vozilo koje je predmet ugovora o lizingu, po kojoj opomeni okrivljeni nije postupio, odnosno nije vratio vozilo koje je predmet ugovora o lizingu, i ne samo da nije postupio po opomeni nego je ostao nedostupan kako oštećenom preduzeću tako i državnim organima, a koje navedene okolnosti predstavljaju još jedan dokaz da je iskaz ovlašćenog predstavnika oštećenog preduzeća tačan i objektivan, budući da je isti naveo da nijesu uspjeli da stupe u kontakt sa sada okrivljenim D.I. nakon raskida predmetnog ugovora o finansijskom lizingu. Prednje navedeno je osnaženo nalazom i misljenjem vještaka finansijske struke M. F. od 03.06.2011. godine koji je sud cijenio kao jasan, objektivan i dat na pravilima struke, iz kojeg je utvrđeno da je iznos neizmirenih obaveza po navedenom ugovoru o finansijskom lizingu 8.060,30 eura od čega 7.566,91 eura na ime II rate koja je prispjela za plaćanje 15.10.2009. godine a iznos od 493,39 eura na ime troškova opomene.

Navođenje nekog lica obmanom da nešto učini ili ne učini, na štetu svoje ili tuđe imovine, treba da se vrši u namjeri pribavljanja sebi ili drugog neke protivpravne imovinske koristi, koja namjera treba da postoji kod učinioca u vrijeme kada drugo lice dovodi u zabludu.

Naime, u postupku nije dokazano da je optuženi D. I. u momentu zaključenja ugovora o finansijskom lizingu sa oštećenim “P. L.” imao prevarnu namjeru da sebi pribavi protivpravnu imovinsku korist, koja predstavlja bitno obilježje predmetnog krivičnog djela i koja mora postojati od početka obligaciono pravnog odnosa (usmenog dogovaranja ugovornih stranaka), a imajući u vidu da je iz sadržine materijalnih dokaza provedenih na pretresu utvrđeno da je optuženi platio učešće po navedenom ugovoru kao i prvu ratu, upućuje na zaključak da nije imao razloga da ne plati i II ratu, osim ako nisu nastupile neke okolnosti koje su rezultirale neispunjenjem ugovora o lizingu. Eventualno postojanje takvih okolnosti se utvrđuje u parničnom postupku, a nikako nisu predmet krivičnog postupka, s obzirom da na strani optuženog nije dokazano postojanje subjektivnog elementa bića predmetnog krivičnog djela i namjere da oštećenog prevari, koje mora da postoji od samog početka obligaciono pravnog odnosa.

Odnosi stranaka koji imaju karakter obligaciono pravnog odnosa prerastaju u krivično djelo prevara onda kada učinilac postupa prevarno u namjeri da sebi pribavi protivpravnu imovinsku korist. S obzirom da sud nije utvrdio da je postojala namjera optuženog da na navedeni način sebi pribavi protivpravnu imovinsku korist, ovaj odnos ostaje u domenu obligacionog odnosa između ugovornih strana jer je Zakonom o obligacionim odnosima predviđeno da strana koja je zaključila ugovor pod prevarom ima pravo da zahtijeva naknadu pretrpljene štete. Takođe, davaocu lizinga Zakon o finansijskom lizingu daje pravo da raskine ugovor ukoliko primalac lizinga poslije isplate prve rate zadocni sa isplatom jedne ili više rata za period od najmanje 90 dana od dana njihovog dospijeća, što je ovaj i učinio 08.12.2009. godine, koji raskid je bio osnov za prestanak ugovora.

Što znači da je prilikom zaključivanja ugovora na strani primaoca lizinga postojala mana volje, jer je in concreto, optuženi kao primalac lizinga izazvao zabludu kod druge strane, oštećenog kao davaoca lizinga, i time ga naveo na zaključenje ugovora, što daje pravo oštećenom na pokretanje parničnog postupka radi naknade pretrpljene štete.

Dakle, iz prednje navedenih razloga, osnovani su navodi branioca po službenoj dužnosti okrivljenog D.I., adv. F. J., da se u datom slučaju radi o klasičnom građansko pravnom odnosu te da je kao mehanizam za povraćaj predmetnog vozila predviđen poseban izvršni postupak.

Isto tako, navodi branioca po službenoj dužnosti, da nije utvrđeno gdje se nalazi predmetno vozilo, odnosno da li se nalazi u državini okrivljenog ili ne, su irelevantni za drugačije presuđenje. Naime, a kako je to već navedeno, rezultat dokaznog postupka upućuje na nesumnjiv zaključak da okrivljeni koji je preuzeo predmetno vozilo od oštećenog kao davaoca lizinga isto ni nakon više opomena nije vratio, pa čak i činjenica da se isto ne nalazi u njegovoj državini ne može ići u prilog prisustva prevarne namjere u odnosu na oštećeno preduzeće kao davaoca lizinga.

Sud u ovom postupku nije mogao sa sigurnošću da utvrdi da li postoji prevarna namjera kod optuženog kao bitno obilježje krivičnog djela prevara, pa je u tom pogledu ostala dvojbena situacija. U ovakvim situacijama se shodno pravilu “in dubio pro reo” kao jedne od pogodnosti odbrane, odlučuje u korist optuženog. Naime, čl.3 st.3 ZKP-a je predviđeno da ako i nakon pribavljanja svih raspoloživih dokaza i njihovog izvođenja u krivičnom postupku, ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog zakona ili ZKP-a, sud će donijeti odluku koja je povoljnija za okrivljenog, i kako u postupku nije dokazano da je optuženi izvršio krivično djelo stavljeno mu na teret, to je sud istog oslobodio od optužbe, a primjenom odredbe čl.373 st.1 tač.2. Zakonika o krivičnom postupku.

Sud je izmijenio činjenični opis na način što je u izreci presude, u poslednjem redu umjesto riječi “7.783,01 eura” dodao riječi “7.566,91 eura”, a na osnovu dokaza provedenih na glavnom pretresu, a posebno imajući u vidu nalaz i mišljenje vještaka ekonomsko finansijske struke od 03.06.2011.godine, poštujući objektivni identitet optužbe i presude.

Sud je odluku o imovinskopravnom zahtjevu donio na osnovu čl.239 st.3 ZKP-a, pa oštećenog uputio da imovinskopravni zahtjev može ostvariti u parničnom postupku.

Odluka o troškovima krivičnog postupka je donijeta na osnovu čl.239 st.3 ZKP-a, pa troškovi postupka padaju na teret budžetskih sredstava suda.

Na osnovu izloženog, shodno citiranim zakonskim propisima, odlučeno je kao u izreci presude.

OSNOVNI SUD U PODGORICI

Dana, 25.12.2013. godine
SUDIJA
Đuković Goran s.r.

PRAVNA POUKA:

Protiv ove presude može se izjaviti žalba u roku
od 15 dana od dana prijema pismenog otpravka,
Višem sudu u Podgorici a preko ovog suda.

Z.T.O. Maraš Ana
Dn-a: Po primjerak presude dostaviti:

- ODT Podgorica
- braniocu po službenoj dužnosti optuženog D.I., adv.J.F.

- Punomoćniku oštećenog DOO "P. l.", adv. M.M.

Postupljeno dana_________________
Namještenik suda _________________