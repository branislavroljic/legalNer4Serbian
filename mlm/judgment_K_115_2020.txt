K.br. 115/20
U IME CRNE GORE
VIŠI SUD U PODGORICI, kao prvostepeni krivični, sudija Kovačević Vesna, uz učešće Hasanović Anise kao zapisničara, u predmetu protiv optuženog S. M. koga brani Hodžić Fata, advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore, nakon donesenog rješenja o usvajanju sporazuma o priznanju krivice dana 07.10.2020. godine, donio je dana 09.10.2020. godine,
P R E S U D U
Optuženi:

S. M., JMBG …, od oca G. i majke A., rođene B, rođen ….. godine u P., sa prebivalištem u P. - ulica Š. broj .. u H. "M.", državljanin Crne Gore, završio osnovnu školu, po zanimanju šanker, nezaposlen, neoženjen, bez djece, lošeg imovnog stanja, ranije neosuđivan,
KRIV JE
Zato što je:

Dana 04.06.2020. godine, u Podgorici, svjestan svog djela čije je izvršenje htio i znajući da je njegovo djelo zabranjeno, neovlašćeno prodao opojnu drogu konoplju - marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18), na način što je toga dana, kod pekare "Montenegro" u naselju Drač, licu Zdravković Nikoli prodao jedno PVC pakovanje ove opojne droge za iznos od 5,00 €, od koje droge je kod Zdravkovića istog dana prilikom kontrole, izvršene od strane policijskih službenika Uprave policije pronađena i oduzeta količina od 0,386 grama,
čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 3, čl..4 st. 2, čl. 32, čl. 33, čl. 36, čl. 36a, čl.42, čl. 45 st. 1 tač. 3 i čl. 46 st. 1 tač. 3 Krivičnog zakonika Crne Gore, te odredbi čl. 226, čl. 229, čl. 303 Zakonika o krivičnom postupku
O S U Đ U J E
Na kaznu zatvora u trajanju od 6 (šest) mjeseci, koja kazna će se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija.

Na osnovu čl. 75. st.1 u vezi čl. 300 st. 7. Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u ukupnoj količini od 0,386 grama koja se ima uništiti po pravosnažnosti ove presude.

OBAVEZUJE SE optuženi da na ime troškova krivičnog postupka plati iznos od 50,00 € na ime paušala, na račun Vrhovnog državnog tužilaštva broj 832-1187-31, kao i iznos od 50,00 € na ime sudskog paušala Višem sudu u Podgorici, dok će sud o troškovima odbrane po službenoj dužnosti odlučiti posebnim rješenjem.

O b r a z l o ž e nj e
Optužnicom Višeg Državnog tužilaštva u Podgorici Kt.br. 89/20 od 18.08.2020. godine, optuženom S. M.u, stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore.

Dana 06.10.2020. godine, Više Državno tužilaštvo dostavilo je sudu sporazum o priznanju krivice, zapisnik o pregovaranju i zapisnik o saslušanju optuženog.

Iz sadržine zapisnika o pregovoranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom S. M.u za krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore, stavljeno mu na teret optužnicom VDT-a u Podgorici Kt.br. 89/20 od 18.08.2020. godine izrekne kazna zatvora u trajanju od 6 (šest) mjeseci koja kazna će se se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija, da se izrekne mjera bezbjednosti oduzimanja predmeta opojne droge marihuane u ukupnoj količini od 0,386 grama koja se ima uništiti po pravosnažnosti ove presude, kao i da se optuženi obaveže da plati iznos od po 50,00 € Višem državnom tužilaštvu u Podgorici broj 832-1187-31 i Višem sudu u Podgorici na broj žiro računa 832-7113-04 i da se okrivljeni obaveže da naknadi troškove odbrane po službenoj dužnosti koji se troškovi odnose na pristup branioca po službenoj dužnosti pregovaranju i zaključenju sporazuma o priznanju krivice, te pristupa branioca glavnom pretresu od 07.10.2020. godine.

Iz sadržine dokaza koji se nalaze u spisima predmeta i koji su predloženi optužnicom i to: službene zabilješke Uprave policije - CB Podgorica - stanice policije za BS Podgorica Ku.br. 747/20 od 04.06.2020. godine, potvrde Uprave policije - CB Podgorica Ku.br. 747/20 od 04.06.2020. godine o privremeno oduzetim predmetima - droge od Zdravković Nikole, potvrde Uprave policije - CB Podgorica Ku.br. 747/20 od 05.06.2020. godine o privremeno oduzetim predmetima - dva mobilna telefona od S. M., izvještaja Forenzičkog centra Danilovgrad o hemijskom vještačenju broj 1561/20 od 25.06.2020. godine sa pratećom fotodokumentacijom, fotodokumentacije Uprave policije - CB Podgorica broj 17/03-4-945/966 od 05.06.2020. godine, u pogledu kojih dokaza branilac i optuženi nijesu imali primjedbi, sud zaključuje da je državni tužilac pružio dovoljno dokaza o krivici optuženog S. M., te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv, a pogotovo kada se imaju u vidu olakšavajuće okolnosti na strani optuženog i to: životna dob, da je riječ o relativno mladom licu ranije neosuđivanom, te da je svojim priznanjem i zaključenjem sporazuma o priznanju krivice doprinio ekonomičnom i brzom okončanju postupka, a koje okolnosti su cijenjene kao naročito olakšavajuće okolnosti, na osnovu kojih je bilo mjesta ublažavanju kazne zakonom propisane za predmetno krivično djelo u smislu čl. 45 st. 1 tač. 3 i 46 st. 1 tač. 3 Krivičnog zakonika Crne Gorem, dok otežavajućih okolnosti nije bilo, tako da će se po ocjeni ovog suda shodno čl.36a kaznom zatvora u trajanju od 6 (šest) mjeseci, koja kazna će se se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija, sa istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Shodno odredbi čl. 75 st. 1 u vezi čl. 300 st. 7 Krivičnog zakonika Crne Gore, Sud je optuženom izrekao i mjeru bezbjednosti oduzimanje predmeta i to opojne droge marihuane u ukupnoj količini od 0,386 grama koja opojna droga se ima uništiti po pravosnažnosti presude donijete na osnovu sporazuma o priznanju krivice kao predmeta izvršenja krivičnog djela za koje zakon predvidja obavezno oduzimanje.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku obavezao i na plaćanje troškova krivičnog postupka i to iznosa od po 50,00 € na ime paušala Višem državnom tužilaštvu u Podgorici žiro račun broj 832-1187-31 i Višem sudu u Podgorici na broj žiro računa 832-7113-04. Takođe, predmetnim sporazumom o priznanju krivice, optuženi je obavezan da palti troškove odbrane po službenoj dužnosti koji se odnose na pristup branioca po službenoj dužnosti pregovaranju i zaključenju sporazuma o priznanju krivice, te pristup održanom glavnom pretresu od 07.10.2020. godine, o kojim troškovima će sud odlučiti posebnim rješenjem.

Sa izloženog, a shodno odredbi čl. 303 st. 1 Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 09.10.2020. godine
Zapisničar SUDIJA
Hasanović Anisa s.r. Kovačević Vesna s.r
PRAVNA POUKA:

Protiv ove presude je dozvoljena žalba samo ako presuda nije u skladu sa zaključenim sporazumom.

Za tačnost otpravka
Tvrdi i ovjerava
__________________