K.br.926/13
U IME CRNE GORE
OSNOVNI SUD U PODGORICI, po sudiji Đuković Goranu, uz učešće namještenika suda Nataše Paunović kao zapisničara, u krivičnom predmetu protiv okrivljenog N. M. iz P., zbog krivičnog djela uništenje i oštećenje tuđe stvari iz čl.253 st.1 Krivičnog zakonika, odlučujući po optužnom predlogu Osnovnog državnog tužilaštva Kt.br.1771/12 od 18.11.2013. godine, kojeg je zastupala zamjenik Osnovnog državnog tužioca P. B., nakon glavnog, javnog pretresa održanog 27.01.2014. godine u prisustvu stranaka , izrekao je i istog dana javno objavio

P R E S U D U
Okrivljeni: N. M.,od oca M. i majke V.,rođene A.,rođenog .... godine u P., gdje i stanuje, Ulica A. broj ..., državljanina Crne Gore, razumije crnogorski jezik koji je i njegov jezik, radnika, neoženjenog, pismenog, sa završenom srednjom školom, srednjeg imovnog stanja, neosuđivanog,
KRIV JE
Zato što je:

Dana 18.10.2012. godine, u P., u Bulevaru I. C., ispred noćnog kluba “L.”, staklo svjestan svog djela čije je izvršenje htio i takođe svjestan da je njegovo djelo zabranjeno, oštetio tuđu stvar – policijsko vozilo marke “ M. V. “, registarskih oznaka P PG ..., vlasništvo oštećene Uprave policije, na način što je gađao kamenom u prednje vjetrobransko vozila koje se tom prilikom slomilo,
- čime je izvršio krivično djelo uništenje i oštećenje tuđe stvari iz čl.253 st.1 Krivičnog zakonika Crne Gore
Pa sud okrivljenom primjenom citiranih zakonskih propisa, te čl.3, 4, 5, 13, 15, 32, 42, 52, 53, 54 Krivičnog zakonika Crne Gore te čl.226 i 374 Zakonika o krivičnom postupku Crne Gore izriče
USLOVNU OSUDU

Kojom mu prethodno utvrđuje kaznu zatvora u trajanju od 30 (trideset) dana i istovremeno određuje da se utvrđena kazna neće izvršiti ukoliko okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da ovom sudu na ime paušala uplati novčani iznos od 30,00 eura u roku od 15 dana po pravosnažnosti presude.

O b r a z l o ž e nj e
Optužnim predlogom Osnovnog državnog tužilaštva Podgorica Kt.br. 1771/12 od 18.11.2013. godine okrivljenom N. M. stavljeno je na teret izvršenje krivičnog djela uništenje i oštećenje tuđe stvari iz čl.253 st.1 Krivičnog zakonika Crne Gore. Zastupnik optužbe je u završnoj riječi izjavila da ostaje pri podnijetom optužnom predlogu i predložila sudu da okrivljenog oglasi krivim i osudi po zakonu sa razloga što je tokom postupka nesumnjivo utvrđeno da je izvršio krivično djelo koje mu se stavlja na teret.

Iznoseći svoju odbranu na glavnom pretresu, kao i tokom čitavog postupka, okrivljeni N. M. se u bitnom branio da je dana 18.10.2012.godine, oko 2,00 sata u Bulevaru I. C. u P., ispred kafe bara “L.” došlo do svađe njegovih drugova i nekoliko policajaca. Kako je on stajao između njih i pokušavao da ih smiri, jedan od tih policajaca čijeg se imena i ne sjeća i ne zna da li bi ga prepoznao, ga je odgurnuo sa namjerom da ga skloni odatle da se ne bi miješao. Kada ga je policajac odgurnuo, on se oklizao i pao, a zatim je uzeo jedan kamen i gađao u vjetrobransko staklo policijsko vozilo u koje su policajci uveli njegove drugove. Napominje da zna da je ovo policijsko vozilo bilo manji kombi i da je na istom bila sa strane istaknuta oznaka policija.

U završnoj riječi okrivljeni je izjavio da ostaje pri navodima svoje odbrane date na glavnom pretresu.

Sud je u dokaznom postupku, u cilju utvrđivanja potpunog i pravilnog činjeničnog stanja, proveo sljedeće dokaze: pročitao službenu zabiješku Uprave policije PJ Podgorica interventne jedinice od 18.10.2012. godine, pročitao izvod iz KE za okrivljenog izdat od Uprave policije PJ Podgorica br. 29-1245/13-16294/2-3853 od 25.11.2013. godine.

Valja istaći da je sud u dokaznom postupku donio procesno rješenje da se neće saslušavati ovlašćeni predstavnik Uprave policije jer je činjenično stanje u dovoljnoj mjeri rasvijetljeno radi donošenja odluke i bez saslušanja istog, pri činjenici da uredno obaviješten nije pristupio na glavni pretres.

Iz službene zabiješke Uprave policije PJ Podgorica interventne jedinice od 18.10.2012. godine, proizilazi da su policijski službenici pomenutog dana upućeni oko 02,05 časova od strane dežurne službe u Bulevar I. C., po pozivu da je u holu ispred noćnog bara “L.” tuča između više lica. Dolaskom na lice mjesta zadržali su tri lica koja su bila u vidno alkoholisanom stanju, koja su priveli u službeno vozilo. Tada je jedno lice, krupnije građe, na ćelavo pošišan stalo ispred njihovog vozila , sprečavajući interventnu da privede ova lica i u tom trenutku je jedno lice iz tog društva, obučeno u sivu duksericu sa kapuljačom natučenom na glavu, kamenom gađalo vjetrobransko staklo vozila interventne jedinice i dalo se u bjekstvo bulevarom u pravcu kafea P. .... To lice je zbog sprečavanja u vršenju službene radnje priveden od strane interventne jedinice u Područnu jedinicu radi daljeg procesuiranja.

Iz izvoda iz KE za okrivljenog izdat od Uprave policije PJ Podgorica br. 29-1245/13-16294/2-3853 od 25.11.2013. godine, proizilazi da lice N. M. nije evidentiran u kaznenoj evidenciji te područne jedinice.

Ocjenom navoda optužbe i odbrane, te svih provedenih dokaza, kako pojedinačno tako i u međusobnoj povezanosti, ovaj sud je na nesumnjiiv način utvrdio da je okrivljeni N. M. izvršio krivično djelo uništenje i oštećenje tuđe stvari iz čl.253 st.1 Krivičnog zakonika Crne Gore u vrijeme, mjesto i na način kako je to bliže opisano izrekom ove presude, iz kojih razloga je sud okrivljenog oglasio krivim i izrekao krivičnu sankciju kao u izreci presude, a sve iz sljedećih razloga:

Okrivljeni N. M. u odbrani datoj na glavnom pretresu i tokom čitavog postupka nije sporio da je dana 18.10.2012.godine, oko 2,00 sata u Bulevaru I. C. u P., ispred kafe bara “L.” došlo do svađe njegovih drugova i nekoliko policajaca. Kako je on stajao između njih i pokušavao da ih smiri, jedan od tih policajaca ga je odgurnuo sa namjerom da ga skloni odatle da se ne bi miješao, pri čemu se on oklizao i pao, a zatim je uzeo jedan kamen i gađao u vjetrobransko staklo policijsko vozilo u koje su policajci uveli njegove drugove. Odbranu okrivljenog, sud je cijenio kao istinitu a ista je potvrđena i službenom zabiješkom Uprave policije PJ Podgorica interventne jedinice od 18.10.2012. godine, iz koje je utvrđeno da su policijski službenici pomenutog dana upućeni oko 02,05 časova od strane dežurne službe u Bulevar I. C., po pozivu da je u holu ispred noćnog bara “L.” tuča između više lica. Dolaskom na lice mjesta zadržali su tri lica koja su bila u vidno alkoholisanom stanju, koja su priveli u službeno vozilo, kojom prilikom je jedno lice iz tog društva, obučeno u sivu duksericu sa kapuljačom natučenom na glavu, kamenom gađalo vjetrobransko staklo vozila interventne jedinice i dalo se u bjekstvo bulevarom u pravcu kafea P. .... To lice je zbog sprečavanja u vršenju službene radnje priveden od strane interventne jedinice u Područnu jedinicu. Sud je službenu zabiješku Uprave policije PJ Podgorica interventne jedinice cijenio kao vjerodostojnu.

Cijeneći naprijed utvrđeno činjenično stanje, ovaj sud nalazi da su se u radnjama okrivljenog N. M. stekli svi bitni elementi krivičnog djela uništenje i oštećenje tuđe stvari iz čl.253 st.1 Krivičnog zakonika Crne Gore.

Cijeneći subjektivni odnos okrivljenog prema izvršenom krivičnom djelu, sud je utvrdio da je okrivljeni N. M. bio svjestan krivičnog djela i htio njegovo izvršenje, pa je postupao sa oblikom vinosti koji se definiše kao direktni umišjaj, koji je utvrdio iz dokaza provedenih na glavnom pretresu kojima je poklonio vjeru.

Prilikom izbora vrste i visine krivične sankcije, sud je cijenio sve okolnosti iz čl.42 Krivičnog zakonika koje utiču da kazna bude manja ili veća, pa je kao olakšavajuće okolnosti na strani okrivljenog cijenio njegovu mladost, da je u vrijeme izvršenja krivičnog djela imao navršenih 23 godine života, pri činjenici da je ranije neosuđivan, što je utvrđeno iz izvoda iz KE za okrivljenog izdat od strane Uprave policije PJ Podgorica, pa je u odsustvu otežavajućih okolnosti sud okrivljenom izrekao uslovnu osudu primjenom čl.53 i čl.54 Krivičnog zakonika, i istom prethodno utvrdio kaznu zatvora u trajanju od 30 (trideset) dana i istovremeno odredio da se utvrđena kazna neće izvršiti ukoliko okrivljeni u roku od 1 (jedne) godine po pravosnažnosti presude ne izvrši novo krivično djelo. Sud je uvjerenja da radi krivičnopravne zaštite nije nužno da okrivljeni utvrđenu kaznu zatvora i efektivno izdržava, već da se i samim upozorenjem uz prijetnju kaznom u dovoljnoj mjeri može uticati na istog da ubuduće ne vrši ovakva ili slična krivična djela, čime se ima ostvariti svrha uslovne osude iz čl.52 Krivičnog zakonika u okviru opšte svrhe propisivanja i izricanja krivičnih sankcija iz čl.4 st.2 Krivičnog zakonika.

Sud je odluku o paušalu postupka temeljio na odredbi čl.226 Zakonika o krivičnom postupku, pa je obavezao okrivljenog da na ime paušala uplati novčani iznos od 30,00 eura u roku od 15 dana po pravosnažnosti presude, pod prijetnjom prinudnog izvršenja.

Imajući u vidu navedeno, primjenom citiranih zakonskih propisa odlučeno je kao u izreci presude.

OSNOVNI SUD U PODGORICI

Dana 27.01.2014. godine
S U D I J A
Đukoviić Goran, s.r
Protiv ove presude može se izjaviti žalba u roku od 8 dana od dana prijema pismenog otpravka iste Višem sudu u Podgorici a preko ovog suda.

ZTO: Paunović Nataša