K.br. 36/20
U IME CRNE GORE
OSNOVNI SUD u HERCEG NOVOM, sudija Ivan Perović, uz učešće zapisničara Katarine Ristić, u predmetu protiv okrivljenog R.M., zbog krivičnog djela nasilje u porodici ili u porodičnoj zajednici iz čl.220 st.5 KZ, nakon pravosnažnosti rješenja o usvajanju sporazuma o priznanju krivice K.br.36/20 od 28.04.2020.g., dana 28.04.2020. g. donio je

P R E S U D U
Okrivljeni:

R.M. JMBG:.... od oca T. i majke B., rođ.B., rođen ....g. u B., nastanjen u HN-ul....., završio SSS, oženjen – otac jednog djeteta, državljanin Crne Gore, ranije neosuđivan.

Kriv je
Što je:

Dana 04.04.2020.g. u Herceg Novom u porodičnom stanju u ul. .... prekršio rješenje Prekršajnog suda PP.br.261/20-1 koje je postalo pravosnažno 27.03.2020.g. u kojem se između ostalog navodi da mu se kao okrivljenom izriče i zaštitna mjera zabrana uznemiravanja i uhođenja oštećene supruge R.J. i sina R.M1., kao žrtve nasilja, u trajanju od 3 mjeseca, na način što je navedenog dana u prijepodnevnim satima, dok je bio u alkoholisanom stanju uznemiravao suprugu Jadranku, na način da joj je govorio da je kurva i da će joj doći glave, te da može da ide iz kuće, što je uznemirilo oštećenu, pri čemu je bio svjestan zabranjenosti svog djela i htio njegovo izvršenje.

Dana 25.03.2020.g. u porodičnoj kući u Herceg Novom, oko 14,00 sati, svjestan svoga djela čije je izvršenje htio, prekršio zaštitnu mjeru-zabrana uznemiravanja i uhođenja oštećenih Radan Jadranke i Radan Milana, koju mu je rješenjem PP.br.261/20 od 27.03.2020.g. izrekao Sud za prekršaje Budva-Odjeljenje u Herceg Novom, koja je istog dana postala pravosnažna, tako što je, nakon što mu je, na njegovo pitanje supruga-oštećena R.J. rekla da je bacila flaše sa rakijom kako su se prethodno i dogovorili, počeo da viče na nju govoreći joj da pokupi sve svoje stvari a onda dohvatio električnu sjeckalicu, peglu i bacio ih na tlo a zatim počeo šutirati, govoreći da će polomiti sve pa kada je u sobu došao i sin oštećeni R.M1. pitajući ga zašto to radi ovome
odgovorio da, ako ga bude volja, da će polomiti i njegov kompjuter i televizor,
čime je učinio krivično djelo nasilje u porodici ili u porodičnoj zajednici iz čl.220 st.5 Krivičnog zakonika Crne Gore.

Sud okrivljenom R.M.U primjenom čl.4 st.2, čl.42, čl.52, čl.53 i čl.54 Krivičnog zakonika i čl.374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca koja se neće izvršiti ukoliko okrivljeni u roku od 2(dvije) godine po pravosnažnosti presude ne učini novo krivično djelo.

Sud primjenom čl.77b Krivičnog zakonika izriče okrivljenom R.M.U mjeru bezbjednosti udaljenja iz stana ili drugog prostora za stanovanje – iz stana u Herceg Novom u ul.... u trajanju od 3 (tri) mjeseca računato od dana pravosnažnosti presude.

Obavezuje se okrivljeni da na ime troškova krivičnog postupka uplati iznos od 40,00 eura u roku od 15 dana po pravosnažnosti presude pod prijetnjom prinudnog izvršenja na žiro-račun ovoga suda br. 832-158-14.

O b r a z l o ž e nj e
ODT Herceg Novi optužnim predlogom Kt.br.61/20 stavilo je na teret okrivljenom R.M.u izvršenje krivičnog djela nasilje u porodici ili u porodičnoj zajednici iz čl.220 st.5 KZ, a optužnim aktom Kt.br.130/20 navedenom licu stavljeno je na teret izvršenje još jednog djela nasilje u porodici ili u porodičnoj zajednici iz čl.220 st.5 KZ.

Nakon podizanja optužnog akta okrivljeni je zajedno sa svojim braniocem sa državnim tužiocem ODT-a u Herceg Novom Snježanom Zejnilagić zaključio sporazum o priznanju krivice, zbog učinjenog, pri čemu se po ocjeni ODT radilo o jednom krivičnom djelu.

Cijeneći da li postoji krivično djelo i krivica okrivljenog za isto, sud je na ročištu za razmatranje sporazuma o priznanju krivice dana 28.04.2020.g. pročitao zapisnik o pregovaranju između stranaka sačinjen kod Osnovnog državnog tužilaštva u Herceg Novom Kt.br. 61/20 i Kt.br.130/20 od 27.04.2020.g., pročitao iskaz okrivljenog i izvod iz kaznene evidencije za istog.

Iz sadržine prikupljenih dokaza, na koje okrivljeni i njegov branilac nijesu imali nikakvih primjedbi, sud je uvjerenja da je nesumnjivo dokazano da je okrivljeni učinio krivično djelo koje mu se stavlja na teret, na način, u vrijeme i na mjestu kako je opisano u izreci, zbog čega je okrivljeni oglašen krivim, nakon što je sporazum o priznanju krivice pravosnažno usvojen (prisutne stranke su se odrekle prava žalbe). Dakle, kada se u logičku vezu dovedu prikupljeni dokazi, kao i kazivanje okrivljenog koji priznaje krivicu za djelo, dâ se nesumnjivo zaključiti da je on učinio krivično djelo koje mu se stavlja na teret.

Što se tiče krivične sankcije izrečene okrivljenom, sud je mišljenja da je predlog stranaka i u tom dijelu prihvatljiv. Naime, na strani okrivljenog R.M. postoje olakšavajuće okolnosti u vidu njegove ranije neosuđivanosti što je utvrđeno iz izvoda iz kaznene evidencije, te činjenice da se radi o ocu jednog djeteta, dok otežavajućih okolnosti nije bilo, pa je sud našao da istome ne bi bilo opravdano izricati efektivnu kaznu zatvora te mu je u konačnom izrekao uslovnu osudu uz utvrđivanje kazne zatvora od 3 mjeseca i vremena provjeravanja od 2 godine, nalazeći da će se ovakvom krivičnom sankcijom ostvariti i svrha uslovne osude iz čl.52 KZ a u okviru opšte svrhe propisivanja i izricanja krivičnih sankcija iz čl. 4 st. 2 KZ CG. Istovremeno je sud okrivljenom shodno čl.77b KZ izrekao mjeru bezbjednosti udaljenja iz stana ili drugog prostora za stanovanje u trajanju od 3 mjeseca po pravosnažnosti presude budući da se primjenom iste po ocjeni suda otklanja opasnost da bi okrivljeni u narednom periodu mogao ponovo izvršiti krivično djelo.

Shodno čl.226 i čl.229 ZKP-a sud je obavezao okrivljenog da na ime paušalnih troškova krivičnog postupka plati iznos od 40,00 eura srazmjerno složenosti i trajanju krivičnog postupka te imovnom stanju okrivljenog.

Iz iznijetih razloga, temeljem čl. 303 st. 1 ZKP-a, odlučeno je kao u izreci.

OSNOVNI SUD u HERCEG NOVOM, dana 28.04.2020.g.

Zapisničar, SUDIJA
Dostaviti:

ODT,
okrivljenom
braniocu
oštećenoj
u spise
SUDIJA
Katarina Ristić, s.r. Ivan Perović, s.r.

Za tačnost otpravka tvrdi i ovjerava:

službenik suda
PRAVNA POUKA: Protiv ove presude dozvoljena je žalba u roku 8 dana
od dana prijema iste preko ovog SUDA VIŠEM
SUDU PODGORICA