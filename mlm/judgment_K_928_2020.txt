K. br. 928/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog N.G., zbog krivičnog djela krađa iz čl. 239 st. 1 Krivičnog zakonika Crne Gore, nakon javnog glavnog pretresa održanog 22.12.2020. godine, u prisustvu zastupnice optužbe A.R. savjetnice u Osnovnom državnom tužilaštvu Podgorica i okrivljenog, istog dana izrekao je i objavio,
P R E S U D U
Okrivljeni: N.G., JMB ..., od oca D. i majke M., rođene V., rođen ... godine u P., sa prebivalištem u P. - P., državljanin Crne Gore, razumije crnogorski jezik, koji je i njegov jezik, zaštitar, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 29. septembra 2020. godine, u P., u upravnoj zgradi DOO "V.", svjestan svoga djela čije je izvršenje htio i znajući da je njegovo djelo zabranjeno, tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist, na način što je, iskoristivši nepažnju oštećenog F.A., koji je napustio kancelariju, sa stola u njegovoj kancelariji, oduzeo i prisvojio mobilni telefon marke "Samsung A20E", vlasništvo oštećenog F.A. vrijednosti 181,56 €,
- čime je izvršio krivično djelo krađa iz čl. 239 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 90,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom N.G. je optužnim predlogom Osnovnog državnog tužilaštva Podgorica Kt. br. 1649/20 od 25.11.2020. godine stavljeno na teret krivično djelo krađa iz čl. 239 st. 1 Krivičnog zakonika Crne Gore. Zastupnica optužbe je u završnoj riječi ostala pri podnijetom optužnom predlogu i predložila sudu da okrivljenog oglasi krivim i osudi po zakonu.

Okrivljeni N.G. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je dana 29.09.2020. godine ušao u kancelariju br. 21 u privrednom društvu "V." u kojem je zaposlen kao zaštitar. Na stolu je primijetio jedan mobilni telefon marke "Samsung A20E" plave boje, a kako u kancelariji nije bilo nikoga odlučio je da telefon uzme, nakon čega je u prodavnici "E." u TC G. isti prodao za 80,00 eura. Oštećenog A.F. poznaje i zna da je to njegov telefon. Na glavnom pretresu je dodao da nema primjedbi na utvrđenu vrijednost predmetnog telefona na dan izvršenja djela u iznosu od 181,56 €. U završnoj riječi je naveo da se kaje zbog učinjenog i da ga je sramota, a da su ga teške imovinske prilike natjerale da uzme telefon, ali da mu to nije opravdanje.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 2718/2020 od 09.12.2020. godine na ime okrivljenog, od koga zavisi izbor i visina krivične sankcije. Na taj način je tokom postupka nesumnjivo utvrđeno da je okrivljeni N.G. dana 29. septembra 2020. godine u P., u upravnoj zgradi DOO "V.", tuđu pokretnu stvar oduzeo drugom u namjeri da njenim prisvajanjem sebi pribavi protivpravnu imovinsku korist, na način što je, iskoristivši nepažnju oštećenog A.F., koji je napustio kancelariju, sa stola u njegovoj kancelariji, oduzeo i prisvojio mobilni telefon marke "Samsung A20E", vlasništvo oštećenog A.F. vrijednosti 181,56 €.

Cijeneći subjektivni odnos okrivljenog prema djelu, sud nalazi da je okrivljeni bio svjestan da oduzima tuđu pokretnu stvar, predmetni telefon, te da je to učinio u namjeri da sebi pribavi protivpravnu imovinsku korist, što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela krađa iz čl. 239 st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču da kazna bude manja ili veća, pa je od olakšavajućih okolnosti na strani okrivljenog cijenio njegove lične prilike, odnosno da je lošeg imovnog stanja, kao i pobude iz kojih je djelo učinjeno, odnosno da je okrivljeni zbog loše finansijske situacije želio da dođe do novca, kao i njegovo držanje nakon učinjenog krivičnog djela, odnosno potpuno i jasno priznanje i iskreno kajanje te njegov raniji život, odnosno neosuđivanost, koja je utvrđena iz izvoda iz registra kaznenih evidencija Ministarstva pravde KE 2718/2020 od 09.12.2020. godine. Imajući u vidu navedene okolnosti, sud je okrivljenom shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude. Po ocjeni suda, prema okrivljenom nije nužno primjeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je okrivljeni izrazio iskreno kajanje i spremnost da oštećenom nadoknadi štetu, pa je sud iz takvog njegovog držanja nakon učinjenog krivičnog djela zaključio da je i samo vođenje predmetnog krivičnog postupka uticalo na okrivljenog da shvati da je njegovo ponašanje bilo pogrešno i nedopustivo, a uz to i njegov raniji život ukazuje da se ne radi o licu sklonom vršenju krivčinih djela. Na ovaj način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Na osnovu čl. 226 i čl. 229 Zakonika o krivičnom postupku sud je obavezao okrivljenog da na ime troškova krivičnog postupka plati iznos od 90,50 eura, od čega na ime troškova vještačenja po vještaku komercijalne struke iznos od 60,50 eura i na ime paušalnih troškova iznos od 30,00 eura, koji je određen prema trajanju i složenosti postupka i imovnom stanju okrivljenog.

Imajući u vidu navedeno, shodno čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 22.12.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja