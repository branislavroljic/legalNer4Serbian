K. br. 333/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraja, u krivičnom postupku protiv okrivljenog H. T., zbog produženog krivičnog djela nasilje u porodici ili u porodičnoj zajednici iz čl. 220 st. 2 u vezi st. 1 u vezi čl. 49 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 29.06.2020. godine, donio je
P R E S U D U
Okrivljeni: H. T., JMB ..., sa nadimkom C., od oca M. i majke S., rođene Š., rođen ... godine u Pg, sa prebivalištem u Pg - Ulica k. br. ., državljanin Crne Gore, razumije crnogorski jezik, koji je i njegov jezik, mesar, razveden, otac četvoro djece, pismen, završio srednju školu, lošeg imovnog stanja, osuđivan presudom Osnovnog suda u Podgorici K. br. 1237/09 od 29.06.2010. godine zbog krivičnog djela iznuda iz čl. 250 st. 2 u vezi st. 1 Krivičnog zakonika (1 godina i 2 mjeseca zatvora), protiv kojeg se ne vodi postupak za drugo krivično djelo, u pritvoru po rješenju sudije za istragu Kri. br. 350/20 od 18.04.2020. godine koji se računa od 16.04.2020. godine u 16:10 časova,
Kriv je

Što je:

Dana 16. aprila 2020. godine, u periodu između 14,00 i 16,00 časova, u Pg, svjestan svog djela čije je izvršenje htio i svjestan da je njegovo djelo zabranjeno, primjenom grubog nasilja narušio tjelesni integritet člana svoje porodice, a pri izvršenju djela koristio sredstvo da tijelo teško povrijedi i zdravlje teško naruši, na način što je vanbračnu suprugu sa kojom ima zajedničko dijete - oštećenu A. Š., u Ulici P. P., u kući njene majke, sa obje ruke stiskao za vrat, zavrtao joj ruke i udario je nogom u desnu butinu, a u Ulici kučkoj, u kući svoje majke, više puta je udario pesnicama po glavi i tijelu, bacio je na pod i nastavio da joj zadaje udarce pesnicama i nogama po glavi i tijelu, da bi je nepoznatim mehaničkim oruđem udario u predjelu desne potkoljenice, a zatim je izveo iz kuće u dvorište, bacio na pločice i cvijećem koje je uzeo iz saksije udarao po glavi i tijelu, nanijevši joj: četiri krvna podliva kože u predjelu spoljašnje i prednje strane desne natkoljenice, krvni podliv kože u predjelu prednje strane desnog koljena, tri krvna podliva kože u predjelu unutrašnje strane lijeve potkoljenice, tri krvna podliva kože u predjelu prednje strane lijevog koljena, četiri krvna podliva kože u predjelu ispod lijevog koljena i jedan u predjelu iznad njegove prednje strane, dvije kose prugaste oguljotine kože u lijevom lopatičnom predjelu, lako kosu crtastu ogrebotinu kože u desnom podlopatičnom predjelu, prugastu oguljotinu kože u predjelu desne polovine zadnje strane vrata i nagnječno razdernu ranu u predjelu prednje strane desne potkoljenice,
- čime je izvršio produženo krivično djelo nasilje u porodici ili u porodičnoj zajednici iz čl. 220 st. 2 u vezi st. 1 u vezi čl. 49 st. 1 Krivičnog zakonika Crne Gore.

Pa sud okrivljenog zbog navedenog krivičnog djela, primjenom čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 3 (tri) mjeseca, u koju kaznu se okrivljenom uračunava vrijeme provedeno u pritvoru od 16.04.2020. godine u 16:10 časova, pa nadalje.

Na osnovu čl. 77a Krivičnog zakonika Crne Gore sud okrivljenom izriče
MJERU BEZBIJEDNOSTI
ZABRANA PRIBLIŽAVANjA
Okrivljenom H. T. zabranjuje se približavanje oštećenoj A. Š.

Ova mjera će trajati 1 (jednu) godinu po pravosnažnosti presude, s tim da se vrijeme provedeno u zatvoru ne uračunava u vrijeme trajanja ove mjere.

Obavezuje se okrivljeni da na ime troškova krivičnog postupka plati iznos od 209,50 €, u roku od 15 dana po pravosnažnosti presude, pod prijetnjom izvršenja, kao i da plati troškove koji se odnose na ime nagrade braniocu postavljenom po službenoj dužnosti i na ime nagrade punomoćnice oštećene, o čijoj visini će sud odlučiti posebnim rješenjima, shodno čl. 227 st. 2 Zakonika o krivičnom postupku.

O b r a z l o ž e nj e
Okrivljenom H. T. je optužnim predlogom Osnovnog državnog tužilaštva Podgorica Kt. br. 594/20 od 08.05.2020. godine stavljeno na teret produženo krivično djelo nasilje u porodici ili u porodičnoj zajednici iz čl. 220 st. 2 u vezi st. 1 u vezi čl. 49 st. 1 Krivičnog zakonika Crne Gore.

Nakon podnošenja optužnog predloga sudu, državni tužilac, okrivljeni i njegova braniteljka su zaključili sporazum o priznanju krivice dana 18.06.2020. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državni tužilac pružio dovoljno dokaza o krivici okrivljenog, te da je okrivljeni H. T. u vrijeme, mjestu i na način opisan u izreci ove presude učinio produženo krivično djelo nasilje u porodici ili u porodičnoj zajednici iz čl. 220 st. 2 u vezi st. 1 u vezi čl. 49 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje se nalaze na strani okrivljenog, a koje je cijenio državni tužilac prilikom pregovaranja o visini kazne, i to njegove lične prilike, odnosno činjenicu da se radi o licu koje je lošeg imovnog stanja, odnos prema izvršenom krivičnom djelu i s tim u vezi njegovo priznanje koje je doprinijelo bržem i efikasnijem okončanju krivičnog postupka i izraženo kajanje, dok je kao otežavajuća okolnost cijenjen njegov raniji život, odnosno osuđivanost presudom navedenom u izreci.

Shodno čl. 51 st. 1 Krivičnog zakonika Crne Gore okrivljenom će se u kaznu zatvora uračunati vrijeme provedeno u pritvoru na način kako je to predstavljeno u izreci presude.

Takođe, sud je shodno zaključenom sporazumu, a na osnovu čl. 77a Krivičnog zakonika Crne Gore okrivljenom izrekao mjeru bezbjednosti zabrana približavanja, s obzirom da iz iskaza oštećene proizilazi da postoji opasnost da bi okrivljeni prema njoj mogao ponovo da izvrši isto krivično djelo. Ova mjera će trajati godinu dana, računajući od dana pravosnažnosti ove presude, s tim da se vrijeme provedeno u zatvoru ne uračunava u vrijeme trajanja ove mjere.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 209,50 €, koji se odnose na ime medicinskog vještačenja u iznosu od 159,50 eura i na ime paušalnih troškova krivičnog postupka iznos od 50,00 eura, koji je određen prema trajanju i složenosti postupka i imovnom stanju okrivljenog. Takođe, okrivljeni je obavezan da nadoknadi i troškove koji se odnose na ime nagrade branioca koji mu je postavljen po službenoj dužnosti i nagrade punomoćnice oštećene, a o visini tih troškova će sud odlučiti posebnim rješenjima, shodno čl. 227 st. 2 Zakonika o krivičnom postupku.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 29.06.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja