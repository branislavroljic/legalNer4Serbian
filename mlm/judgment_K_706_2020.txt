K. br. 706/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog A. G., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 26.01.2021. godine, u prisustvu zastupnika optužbe Miloša Pipovića - savjetnika u Osnovnom državnom tužilaštvu Podgorica i okrivljenog, izrekao je i objavio,
P R E S U D U
Okrivljeni: A. G., JMB xxxxxxxxxxxxx, od oca M. i majke S., rođene M., rođen xx.xx.19xx. godine u Podgorici, sa prebivalištem u Podgorici - Ul. z. o. br. xx, državljanin Crne Gore, razumije crnogorski jezik, koji je i njegov jezik, turistički tehničar, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što:

Dana 26.03.2020. godine u Podgorici, u Ulici zetskog odreda, svjestan svog djela čije je izvršenje htio, znajući da je njegovo djelo zabranjeno, nije postupio po naredbi kojom se određuju mjere za suzbijanje ili sprječavanje opasne zarazne bolesti, na način što se, suprotno članu 1 stav 1 tačka 2 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa, br. 8-501/20-129/173 od 15.03.2020. godine (Službeni listu Crne Gore broj 15/20), kojom je propisana obavezna samoizolacija za sve crnogorske državljane, kao i za strance koji imaju stalan ili privremeni boravak u Crnoj Gori, koji dolaze iz inostranstva, nije nalazio u svom objektu stanovanja a na osnovu rješenja Uprave za inspekcijske poslove - odsjeka za zdravstveno sanitarnu inspekciju Bijelo Polje broj 0301/2-725/20-1049/109/UPI od 18.03.2020. godine, kojim je stavljen u samoizolaciju u svojoj kući u trajanju od 14 dana počev od 18.03.2020. godine, već se nalazio ispred susjedne kuće, u čemu je otkriven od strane službenika Uprave policije CB Podgorica,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom A. G. je optužnim predlogom Osnovnog državnog tužilaštva Podgorica Kt. br. 435/20 od 15.09.2020. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnik optužbe je u završnoj riječi predložio sudu da okrivljenog oglasi krivim i da ga osudi po zakonu.

Okrivljeni A. G. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je 18.03.2020. godine doputovao u Crnu Goru preko graničnog prelaza Dobrakovo u Bijelom Polju, nakon čega je otišao u Podgoricu. Iz navedenog razloga sanitarni inspektor je donio rješenje Uprave za inspekcijske poslove - odsjeka za zdravstveno sanitarnu inspekciju Bijelo Polje broj 0301/2-725/20-1049/109/UPI od 18.03.2020. godine, kojim mu je određena samoizolacija, koja podrazumijeva njegov boravak u porodičnom smještaju uz praćenje njegovog zdravstvenog stanja od strane nadležne službe u trajanju od 14 dana. Dana 26.03.2020. godine je suprotno navedenom rješenju boravio van porodičnog smještaja, odnosno izašao je iz istog i otišao na terasu kuće svog strica. Znao je da nepostupanje po rješenju o samoizolaciji i naredbama Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa predstavlja krivično djelo. U završnoj riječi je izrazio iskreno kajanje i žaljenje zbog učinjenog, te istakao da nakon predmetnog događaja poštuje sve mjere koje propisuje Ministarstvo zdravlja.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 2184/20 od 22.09.2020. godine na ime okrivljenog, od koga zavisi vrsta i mjera krivične sankcije. Na taj način je tokom postupka nesumnjivo utvrđeno da okrivljeni dana 26.03.2020. godine u Podgorici, u Ulici zetskog odreda, nije postupio po naredbi kojom se određuju mjere za suzbijanje ili sprječavanje opasne zarazne bolesti, na način što se, suprotno članu 1 stav 1 tačka 2 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa, br. 8-501/20-129/173 od 15.03.2020. godine (Službeni listu Crne Gore broj 15/20), kojom je propisana obavezna samoizolacija za sve crnogorske državljane, kao i za strance koji imaju stalan ili privremeni boravak u Crnoj Gori, koji dolaze iz inostranstva, nije nalazio u svom objektu stanovanja a na osnovu rješenja Uprave za inspekcijske poslove - odsjek za zdravstveno sanitarnu inspekciju Bijelo Polje broj 0301/2-725/20-1049/109/UPI od 18.03.2020. godine, već se nalazio ispred susjedne kuće, u čemu je otkriven od strane službenika Uprave policije CB Podgorica.

Članom 1 stav 1 tačka 2 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanja prenošenja novog koronavirusa ("Službeni list Crne Gore" broj 15/20 od 15.03.2020. godine) je propisana obavezna samoizolacija za sve crnogorske državljane, kao i za strance koji imaju stalni ili privremeni boravak u Crnoj Gori, koji dolaze iz inostranstva, a na osnovu rješenja zdravstveno sanitarne inspekcije. Time što je prekršio navedenu naredbu Ministarstva zdravlja za vrijeme trajanja opasne zarazne bolesti koja se lako prenosi tako da može zahvatiti veći broj ljudi, odnosno za vrijeme epidemije novog koronavirusa u Crnoj Gori, okrivljeni je prouzrokovao i zabranjenu posljedicu koja se ogleda u izazivanju apstraktne opasnosti za život i zdravlje ljudi.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da svojom radnjom, odnosno kretanjem van objekta stanovanja suprotno rješenju zdravstveno sanitarne inspekcije kojim mu je određena obavezna samoizolacija, krši zabranu propisanu Naredbom za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa, Ministarstva zdravlja, od 15.03.2020. godine, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je lošeg imovnog stanja, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela i ispoljeno kajanje, njegov raniji život i s tim u vezi neosuđivanost koja je utvrđena iz izvoda iz registra kaznenih evidencija Ministarstva pravde KE 2184/20 od 22.09.2020. godine, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore, izrekao uslovnu osudu, kao u izreci presude, nalazeći da prema okrivljenom nije nužno primjeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 26.01.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja