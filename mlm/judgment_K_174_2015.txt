K. br. 174/15
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki, uz učešće Rajković Danijele, kao zapisničara, u krivičnom predmetu protiv okrivljenog A. M., zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, rješavajući po optužnom predlogu ODT-a Podgorica Kt. br. 1236/14 od 26. 02. 2015. godine, nakon glavnog i javnog pretresa, održanog dana 01. 04. 2015. godine, u prisustvu zastupnika ODT-a Podgorica Pavličić Biljane i okrivljenog, donio je i istog dana javno objavio

P R E S U D U
Okrivljeni:

A. M., JMB xxxxxxxxxxxxx, od oca Z. i majke S., rođene R., rođen 28. 03. 19xx. godine u Podgorici, sa prebivalištem u Podgorici ul. Džona Džeksona xx, državljanin Crne Gore, završio osnovnu školu, po zanimanju frizer, neoženjen, bez djece, srednjeg imovnog stanja, neosuđivan.

Kriv je

Što je:

U periodu od septembra 2014. godine do 06. oktobra 2014. godine, u Podgorici, u Ulici Džona Džeksona xx, postupajući protivno odredbi čl. 69 Zakona o uređenju prostora i izgradnji objekata ("Sl.list CG" broj 51/08), započeo građenje objekta bez prethodno pribavljene građevinske dozvole, na način što je na katastarskoj parceli broj 1284 KO Podgorica, započeo rekonstrukciju nadogradnjom prizemnog objekta dimenzija u osnovi 9,3 x 10,5 metara, bez pribavljene građevinske dozvole, pri čemu je bio svjestan svog djela i htio njegovo izvršenje, znajući da je isto zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika Crne Gore.

Pa mu Sud za navedeno krivično djelo primjenom čl. 4 st. 2, čl. 42 st. 1, 45, 46, čl. 52 st. 2, čl. 53 i 54 Krivičnog zakonika Crne Gore i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00€, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužioca Podgorica Kt. br. 1236/14 od 26. 02. 2015. godine stavljeno je na teret okrivljenom A. M. izvršenje krivičnog djela građenje objekta bez građevinske dozvole iz čl. 326a Krivičnog zakonika, pa je zastupnik optužbe Biljana Pavličić, zastupajući optužni predlog na glavnom pretresu, izmijenila optužni akt kao u izreci presude, a u završnoj riječi ostala u cjelosti pri tako izmijenjenom optužnom aktu i predložila sudu da okrivljenog oglasi krivim i izrekne mu kaznu u zakonom propisanim granicama za predmetno krivično djelo.

Okrivljeni A. M. je u svojoj odbrani, datoj u prethodnom postupku i na glavnom pretresu, priznao da je učinio djelo stavljeno mu na teret i priznao svoju krivicu, i o tome pružio potrebna obavještenja navodeći da je tačno da je negdje u septembru mjesecu 2014. godine započeo izgradnju objekta dimenzija 9,3x10,5 m u naselju Kruševac, na katastarskoj parceli broj 1284 KO Podgorica. Istakao je da živi u kući sa roditeljima, bratom i sestrom, da je kuća sagrađena prije 25 godina na zemljištu bez građevinske dozvole, a kuća je imala prizemlje bez krova, zbog čega je betonska ploča vlažila, pa su bili prinuđeni koristiti materijale za izolaciju, ali to nije dalo dugoročnog efekta. Usled vlage on i članovi negove porodice imali su zdravstvenih problema. Zbog želje za proširenjem porodice, ali i podrške okruženja, započeo je sa radovima septembra 2014.godine, ali je nakon završenih grubih radova došla inspekcija i radovi su obustavljeni, pri čemu je potpisao zapisnik kojim je zabranjena dalja gradnja i useljenje u stambeni prostor. Dalje je naveo da nije pokretao postupak oko dobijanja građevinske dozvole, iz razloga što je bio svjestan da istu neće dobiti, jer je kuća sagrađena na državnom zemljištu. U završnoj riječi je izjavio da mu je žao što je izvršio krivično djelo, do sada nije osuđivan, a imao je namjeru da riješi stambeno pitanje radi ženidbe.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, to sud primjenom čl. 458 st. 2 Zakonika o krivičnom postupku nije izvodio druge dokaze predložene optužnim predlogom, osim izvod iz kaznene evidencije na ime okrivljenog, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni od septembra 2014. godine do 06. oktobra 2014. godine, u Podgorici, u Ulici Džona Džeksona xx, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je u na katastarskoj parceli broj 1284 KO Podgorica započeo rekonstrukciju, nadogradnjom prizemnog objekta, dimenzija u osnovi 9,3 x 10,5 metara, bez prethodnog pribavljanja građevinske dozvole, čime je ostvario sva bitna obilježja krivičnog djela građenje objekta bez građevinske dozvole iz čl. 326a Krivičnog zakonika Crne Gore.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za gradnju objekta neophodno prethodno dobijanje građevinske dozvole, pa je preduzimajući radnju rekonstrukcije - nadogradnjom prizemnog objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika Crne Gore, kao olakšavajuće okolnosti cijenio njegovo korektno držanje pred sudom izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, dosadašnje neporočno vladanje i s tim u vezi raniju neosuđivanost, a što je sud utvrdio čitanjem izvoda iz kaznene evidencije na ime okrivljenog, motiv zbog koga je izvršio krivično djelo radi rješenja stambenog pitanja zbog ženidbe, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, shodno čl. 45 i 46 Krivičnog zakonika Crne Gore, okrivljenom ublažio kaznu i umjesto zaprijećene utvrdio kaznu zatvora u trajanju od 3 (tri) mjeseca, nalazeći pri tome da okrivljenom nije nužno izreći kaznu, već mu je primjenom čl. 53 i 54 Krivičnog zakonika, izrekao uslovnu osudu kao u izreci presude, nalazeći da će se ovako izrečenom uslovnom osudom uz rok provjeravanja od 1 (jedne) godine u dovoljnoj mjeri uticati da okrivljeni ubuduće ne vrši krivična djela, te da će se u cjelosti ostvariti svrha izricanja uslovne osude iz čl. 52 Krivičnog zakonika Crne Gore u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € na ime paušala kao dijela troškova krivičnog postupka, a koji iznos troškova krivičnog postupka je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 01. 04. 2015. godine

ZAPISNIČAR:

S U D I J A:

Rajković Danijela
Jovović Željka
DN-a: Po primjerak presude dostaviti:

- ODT Podgorica,
- Okrivljenom,
- A/a.

Postupljeno dana ______________
Radnik suda __________________
ZAPISNIČAR:

S U D I J A:

Rajković Danijela,s.r.

Jovović Željka,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković