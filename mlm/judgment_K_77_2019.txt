K. br. 77/19
U IME CRNE GORE
OSNOVNI SUD U PODGORICI, po sutkinji Željki Jovović, uz učešće samostalne referentkinje Danijele Rajković kao zapisničarke, u krivičnom predmetu protiv okrivljenog S. J., zbog krivičnog djela zlostavljanje iz čl. 166a Krivičnog zakonika Crne Gore, po optužnom predlogu ODT Podgorica Kt. br. 1538/18 od 01. 02. 2019. godine, nakon pravosnažnosti rješenja o usvajanju sporazuma o priznanju krivice, dana 12. 03. 2019. godine donio je

P R E S U D U
Okrivljeni:

S. J., JMB xxxxxxxxxxxxx, od oca D. i majke V., rođene M., rođen xx. xx. xxxx. godine u P., sa prebivalištem u mjestu rođenja, državljanin Crne Gore, pismen, završio Pomorski fakultet, po zanimanju menadžer, neoženjen, bez djece, lošeg imovnog stanja, neosuđivan.

Kriv je

Što je:

Dana 24. 08. 2018. godine, oko 00:00 časova, u Ul. Vijenac kosovskih junaka br. 2, Glavni grad Podgorica, zlostavljao oštećenu L. G. i prema njoj postupao na način na koji se vrijeđa ljudsko dostojanstvo na način što je istoj prišao sa leđa, u trenutku kada je ona ulazila u ulaz svoje zgrade, a zatim je ušao u ulaz za njom govoreći joj "dje si flamingosu", "kurvo, droljo, počela si da se kurvaš sa drugim" uhvatio je za kosu i udario otvorenim dlanom u predjelu nosa, od kojeg udarca je oštećena pala i dok se nalazila na bok, nogom je udario u predjelu leđa, nakon čega je kada je ustala rukama gurao i tako izveo iz ulaza sve do ugostiteljskog objekta "Voc ap", koji se nalazi u neposrednoj blizini, a čiji je vlasnik, da bi kada su došli u lokal oštećena se otrgla i počela da trči oko lokala sa namjerom da pobjegne, međutim, isti je sustigao i gurnuo na reklamu lokala, i šakom udario u predjelu stomaka stavljajući joj ruku na usta i govoreći joj da ne plače, da joj nije ništa, da bi dok su sjedjeli u lokalu više puta joj je uputio riječi "kurvo, droljo", a u trenutku kada su pored njih prolazili dva policijska službenika okrivljeni je oštećenoj zatvorio rukom ruke u kojima su nalazile krvave maramice govoreći joj da ne smije nikoga da pozove, nakon čega je ispratio do lifta njenog ulaza, kojom prilikom je oštećena zadobila laku tjelesnu povredu u vidu krvnog podliva donje usne,
- čime je izvršio krivično djelo zlostavljanje iz čl. 166a Krivičnog zakonika Crne Gore.

Pa mu sud primjenom čl. 4 st. 2, 5, 13, 15, 42, 52, 53 i 54 Krivičnog zakonika Crne Gore, te čl. 226, 229, 239 i 374 Zakonika o krivičnom postupku, izriče
USLOVNU OSUDU

S tim, što mu utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti, ako okrivljeni u roku od 2 (dvije) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 90,50 eura, u roku od 15 dana po pravosnažnosti presude, pod prijetnjom prinudnog izvršenja.

Oštećena Lejla Gačević se radi ostvarivanja imovinskopravnog zahtjeva upućuju na parnični postupak.

O b r a z l o ž e nj e
Osnovno državno tužilaštvo u Podgorici je optužnim predlogom Kt. br. 1538/18 od 01. 02. 2019. godine stavilo na teret okrivljenom S. J., izvršenje krivičnog djela zlostavljanje iz čl. 166a Krivičnog zakonika Crne Gore.

Nakon podnošenja optužnog predloga sudu, državna tužiteljka u ODT-u, okrivljeni i njegov branilac su zaključili sporazum o priznanju krivice dana 19. 02. 2019. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog S. J. i da je okrivljeni u vrijeme, mjesto i na način opisan u izreci ove presude učinio krivično djelo zlostavljanje iz čl. 166a Krivičnog zakonika Crne Gore.

Odlučujući o krivičnoj sankciji iz sporazuma o priznanju krivice zaključenog između stranaka, sud je našao da je predlog stranaka u vezi sa sankcijom prihvatljiv, jer je isti u skladu sa interesima pravičnosti, a sankcija odgovara svrsi izricanja krivičnih sankcija, imajući pritom u vidu okolnosti koje stoje na strani okrivljenog, a koje je cijenila državna tužiteljka prilikom pregovaranja o kazni, a posebno raniju neosuđivanost okrivljenog, pa će se i po nalaženju ovog suda i sa prijetnjom izvršenja utvrđene kazne zatvora u trajanju od 6 (šest) mjeseci i vremenom provjeravanja u periodu od 2 (dvije) godine, na okrivljenog u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika Crne Gore.

Shodno čl. 239 Zakonika o krivičnom postupku, oštećena Lejla Gačević, je radi ostvarivanja imovinskopravnog zahtjeva upućena na parnični postupak.

Okrivljeni je, shodno čl. 226 i 229 Zakonika o krivičnom postupku, obavezan da plati troškove krivičnog postupka u ukupnom iznosu od 90,50 €, koji troškovi se odnose na ime angažovanja vještaka medicinske struke, iznos od 60,50 eura, te na ime sudskog paušala, kao dijela troškova krivičnog postupka, iznos od 30,00 eura, koji iznos je odmjeren shodno dužini trajanja postupka, složenosti predmeta i imovinskim prilikama okrivljenog.

Sa iznijetih razloga, na osnovu čl. 303 st. 1 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 12. 03. 2019. godine.

ZAPISNIČARKA SUTKINJA
Danijela Rajković,s.r. Željka Jovović,s.r.

PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.

ZTO: Danijela Rajković
ZAPISNIČARKA SUTKINJA
Danijela Rajković Željka Jovović
DN-a: Primjerak presude dostaviti:

- ODT Podgorica,
- Okrivljenom i braniocu adv. Milošu Vuksanoviću,
- Punomoćniku adv. Perku Kekoviću,
- a/a
Postupljeno dana __________________
Namještenik suda __________________