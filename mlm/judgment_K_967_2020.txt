K. br. 967/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog V. A., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 15.07.2021. godine, u prisustvu zastupnika optužbe F. V. - savjetnika u Osnovnom državnom tužilaštvu u Podgorici i okrivljenog, istog dana izrekao je i objavio,
P R E S U D U
Okrivljeni: V. A., JMB ..., od oca D. i majke Dž., rođene A., rođen 01.05.1986. godine u P., sa prebivalištem u P. - V. R. - kamp prema D., sa povremenim boravištem u U. - Č. K. bb kod plaže "S.", državljanin Crne Gore, razumije crnogorski jezik, koji je i njegov jezik, fizički radnik, oženjen, otac četvoro djece, pismen, završio četiri razreda osnovne škole, lošeg imovnog stanja, osuđivan presudom Osnovnog suda u Baru K. br. 470/09 od 17.11.2009. godine zbog krivičnog djela vanbračna zajednica sa maloljetnikom iz čl. 216 st. 1 Krivičnog zakonika (60 dana zatvora), protiv kojeg se ne vodi postupak za drugo krivično djelo.

Kriv je

Što:

Dana 26. novembra 2020. godine, u P., svjestan svog djela, čije je izvršenje htio i znajući da je isto zabranjeno, nije postupao po naredbi kojom se određuju mjere za suzbijanje ili sprječavanje opasne zarazne bolesti, na način što je suprotno čl. 1 st. 1 tač. 1 Naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa Ministarstva zdravlja (Službeni list Crne Gore broj 110/20 od 14.11.2020. godine i br. 112/20 od 24.11.2020. godine), kojom se određuje zabrana izlaska iz objekta stanovanja svakog dana u vremenu od 19.00 do 05.00 časova naredog dana, radi sprječavanja unošenja zaraznih bolesti u zemlju, suzbijanja i sprječavanja prenošenja u druge zemlje, kao i zaštite stanovništva od novog koronavirusa, upravljao vozilom marke "Ford" registarske oznake UL ..., a u čemu je otkriven od strane ovlašćenih policijskih službenika Uprave policije CB Podgorica, prilikom kontrole izvršenje istog dana u 01.10 h u U. V. V.,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuju se okrivljeni da na ime troškova krivičnog postupka plati 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom V. A. je je optužnim predlogom Osnovnog državnog tužilaštva u Podgorici Kt. br. 1724/20 od 08.12.2020. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu, predloživši sudu da okrivljenog oglasi krivim i da ga osudi po zakonu.

Okrivljeni V. A. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je predmetog dana svojim vozilom "Ford" registarske oznake UL ... došao iz U. u P., želeći da potraži svog sina iz prvog braka koji je maloljetan i ima 12 godina. Negdje oko 17.00 - 18.00 časova svratio je kod svog rođaka D. A. u naselju K. gdje je boravio nešto do poslije ponoći. Sa A. je tu popio nekoliko piva, a nakon što su se posvađali krenuli su kući. Predmetnom prilikom izašao je iz kuće, iako je znao da ne smije da se izlazi jer je policijski čas i znao je da je zabranjeno kretanje od 19.00 do 05.00 časova narednog dana. Nakon 15 minuta od kada je krenu iz Dž. kuće zaustavila ga je saobraćajna policija. Žao mu je što je prekršio navedenu mjeru, jer zna da je korona i da se moraju nositi maske.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 2746/2020 od 18.12.2020. godine na ime okrivljenog, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da okrivljeni dana 26. novembra 2020. godine, u P., nije postupao po naredbi kojom se određuju mjere za suzbijanje ili sprečavanje opasne zarazne bolesti, na način što je suprotno čl. 1 st. 1 tač. 1 Naredbe za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa Ministarstva zdravlja (Službeni list Crne Gore broj 110/20 od 14.11.2020. godine i br. 112/20 od 24.11.2020. godine), kojom se određuje zabrana izlaska iz objekta stanovanja svakog dana u vremenu od 19.00 do 05.00 časova naredog dana, radi sprečavanja unošenja zaraznih bolesti u zemlju, suzbijanja i sprečavanja prenošenja u druge zemlje, kao i zaštite stanovništva od novog koronavirusa, upravljao vozilom marke "Ford" registarske oznake UL ..., a u čemu je otkriven od strane ovlašćenih policijskih službenika Uprave policije CB Podgorica, prilikom kontrole izvršenje istog dana 01.10 h u U. V. V.

Članom 1 st. 1 tač. 1 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanja prenošenja novog koronavirusa ("Službeni list Crne Gore" broj 110/20 od 14.11.2020. godine i br. 112/20 od 24.11.2020. godine), propisana je zabrana izlaska iz objekta stanovanja u vremenu od 19.00 do 5.00 časova narednog dana, izuzev propisanih izuzetaka.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da svojim radnjama, odnosno izlaskom iz objekta stanovanja nakon 19.00 časova dana 26.11.2020. godine, krši zabranu propisanu Naredbom za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa, Ministarstva zdravlja, od 24.11.2020. godine, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je oženjen i otac četvoro djece, te da je lošeg imovnog stanja, kao i njegovo držanje poslije učinjenog krivičnog djela izraženo kroz jasno i potpuno priznanje izvršenja krivičnog djela i ispoljeno kajanje, dok je od otežavajućih okolnosti cijenjena njegova osuđivanost zbog krivičnog djela navedenog u izreci, što je utvrđeno iz izvoda iz registra kaznenih evidencija Ministarstva pravde KE 2746/20 od 18.12.2020. godine, ali je sud pritom imao u vidu da je od te osude proteklo 12 godina, te da se ne radi o istorodnom krivičnom djelu. Cijeneći navedene okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 15.07.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja