U IME CRNE GORE
K.br. 32/18
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika suda Novčić Slobodanke kao zapisničara, u predmetu protiv optuženog I. V., koga brani D. I., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, u sticaju sa krivičnim djelom nedozvoljeno držanje oružja i eksplozivnih materija iz čl. 403. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 29/18 od 22.03.2018. godine, koju je na ročištu povodom odlučivanja o sporazumu o priznanju krivice zastupao Vučinić Zoran - državni tužitlac u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 17.07.2018. godine, donio je
P R E S U D U
Optuženi:

I. V., JMB ..., od oca Z. i majke D., rođene M., rođen .... godine u P..., sa prebivalištem u P..., ul. B... i R... broj ..... i ul. J... B...T... broj ..., državljanin Crne Gore, neoženjen, bez djece, pismen, nezaposlen, završio Srednju mašinsku školu, srednjeg imovnog stanja, neosuđivan
KRIV JE
Zato što je:

1. Tokom februara 2018. godine, sve do dana 19. februara 2018. godine u Podgorici, neovlašćeno radi prodaje držao kokain - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 56/12 od 09.11.2012. godine), iako je bio svjestan da postupa neovlašćeno i protivpravno, pa je to i htio, na način što je od nepoznatog lica radi dalje prodaje nabavio 8,222 grama opojne droge kokaina, koju je upakovao u pet ručno pravljenih zamotuljaka od plastične kese, a koja opojna droga mu je pronađena i uz potvrdu oduzeta od strane ovlašćenih službenika Uprave policije - CB Podgorica dana 19.02.2018. godine, prilikom pretresa stana u ul. Josipa Broza Tita broj 23 u Podgorici,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore,
2. Dana 19.februara 2018. godine, u Podgorici, protivno odredbi čl. 5 stav 2 Zakona o oružju (Sl. list CG", broj 10/15 od 03.03.2015. godine), neovlašćeno držao vatreno oružje B kategorije - pištolj marke "CZ", model 99, kalibra PARA (-D),fabričkog broja 12720, u kojem se nalazilo 11 komada municije kalibra - D, kao i 44 komada municije kalibra 7, TT, za čiju nabavku, držanje i nošenje mu nije izdata odgovarajuća isprava od strane nadležnog državnog organa, pri čemu je bio svjestan da vatreno oružje i municiju drži neovlašćeno, pa je to i htio, a koje vatreno oružje i municija su mu pronađeni i uz potvrdu oduzeti od strane ovlašćenih službenika Uprave policije -CB Podgorica dana 19.02.2018.godine, prilikom pretresa stana u ul. J... B... T... broj ... u P...,
- čime je izvršio krivično djelo – nedozvoljeno držanje oružja i eksplozivnih materija iz čl. 403. st. 1. Krivičnog zakonika Crne Gore.

Pa mu sud primjenom citiranih zakonskih odredbi, te odredbi čl. 32, 33, 36, 42. 45, 46. i 48. st. 1. Krivičnog zakonika Crne Gore, prethodno
UTVRĐUJE
- za krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, kaznu zatvora u trajanju od 6 (šest) mjeseci,
- za krivično djelo – nedozvoljeno držanje oružja i eksplozivnih materija iz čl. 403. st. 1. Krivičnog zakonika Crne Gore, kaznu zatovra u trajanju od 3 (tri) mjeseca
Pa ga sud primijenom citiranih zakonskih odredbi, te odredbio čl. 48. st. 2. tačka 2. Krivičnog zakonika Crne Gore, te odredbi čl. 226, 229 i 374. Zakona o krivičnom postupku
O S U Đ U J E
Na jedinstvenu kaznu zatvora u trajanju od 8 (osam) mjeseci.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMET
I. ODUZIMA SE opojna droga kokain ukupne neto mase 8,222 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

II. ODUZIMA SE pištolj marke "CZ" model 99 kalibra PARA (-D), fabričkog broja 12720, 11 komada municije kalibra 9 mm-D i 44 komada municije kalibra 7, TT, kao predmeta upotrijebljenih za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice uplati iznos 100,00€ na ime paušala Višem tužilaštvu u Podgorici, a na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 29/18 od 22.03.2018. godine, optuženom I. V. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, u sticaju sa krivičnim djelom nedozvoljeno držanje oružja i eksplozivnih materija iz čl. 403. st. 1. Krivičnog zakonika Crne Gore.

Dana 11.07.2018. godine, Više Državno tužilaštvo u Podgorici dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 17.07.2018. godine, sud je pročitao dokaze predložene optužnicom i to: Zapisnik o pretresanju stana i drugih prostorija Uprave policije - CB Podgorica, Ku.br. 162/2018 od 19.02.2018. godine i izvršio uvid u fotodokumentaciju Uprave policije - CB Podgorica, br. 61-61-244-408/530 od 19.02.2018. godine, potvrdu Uprave policije - MUP CG - Odjeljenje bezbjednosti kriminalističke policije Ku.br. 162/2018 od 19.02.2018. godine o privremeno oduzetim predmetima na ime I. V., Izvještaj o hemijskom vještačenju Forenzičkog centra Danilovgrad broj 1006/18 sa fotoelaboratom od 13.03.2018. godine, Izvještaj o balističkom vještačenju Forenzičkog centra Danilovgrad broj 1005-1/18 od 14.03.2018. godine i izvod iz kaznene evidencije Ministarstva pravde Crne Gore broj 05/2-72-4838/18 od 24.04.2018. godine na ime optuženog I. V..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, u sticaju sa krivičnim djelom nedozvoljeno držanje oružja i eksplozivnih materija iz čl. 403. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda jedinstvena kazna zatvora u trajanju od 8 (osam) mjeseci, srazmjerna stepenu krivice optuženog i težini počinjenih krivičnih djela, a posebno kada se ima u vidu činjenica da je optuženi u rijeme izvršenja krivičnog djela bio mlađe punoljetno lice, te njegov raniji život tj. neosuđivanost, koje okolnosti i po ocjeni suda predstavljaju naročito olakišavajuće okolnosti i opravdavaju ublažavanje kazne optuženog ispod zakonom propisanog minimuma za predmetna krivična djela shodno čl. 45. i 46. Krivičnog zakonika Crn e Gore, te da će se i tako ublaženom kaznomn postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanje predmeta, pa je od optuženog oduzeta opojna droga kokain ukupne neto mase 8,222 grama, a koja droga se ima uništiti po pravosnažnosti presude donijete na osnovu sporazuma o priznanju krivice, kao i pištolj marke "CZ" model 99 kalibra PARA (-D), fabričkog broja 12720, 11 komada municije kalibra -D i 44 komada municije kalibra 7, TT, za koje predmete zakon predviđa obavezno oduzimanje, a u skladu i sa pomenutim sporazumom o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, paušala u iznosu od 100,00 eura, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, u roku od 15 dana po pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 17.07.2018. godine
S U D I J A
Predrag Tabaš s.r.

PRAVNA POUKA
Protiv ove presude nije dozvoljena žalba
Tačnost otpravka tvrdi i ovjerava službenik suda
Novčić Slobodanka