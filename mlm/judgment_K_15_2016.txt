K br. 15/16
U IME CRNE GORE
OSNOVNI SUD U CETINJU, prvostepeni krivični, sudija Jelena Perović Kovačević, uz učešće Vjere Jovićević, kao zapisničara, u krivičnom predmetu protiv okrivljenog V. L. iz C., koga brani B. R. advokat iz C., zbog krivičnog djela nedozvoljeno držanje oružja i ekspolozivnih materija iz čl.403 st.1 Krivičnog zakonika Crne Gore, odlučujući o optužnom predlogu Osnovnog državnog tužilaštva u Cetinju Kt br.130/15 od 15.02.2016. godine, koji je na glavnom pretresu zastupala Katarina Padalica, državni tužilac u Osnovnom državnom tužilaštvu Cetinje, nakon glavnog i javnog pretresa održanog dana 24.03.2016. godine u prisustvu zastupnika optužbe, okrivljenog i njegovog branioca, izrekao je i stog dana javno objavio

PRESUDU

Okrivljeni:

V. L., JMBG ..., od oca N. i majke D. rođene K., rođen .... godine u C., gdje i prebiva, državljanin C. G., nezaposlen, neoženjen, otac jednog djeteta, pismen, sa završenom Osnovnom školom, osuđivan presudom Osnovnog suda u Cetinju K.br.466/08 od 04.12.2008.godine zbog krivičnog djela nedozvoljeno držanje oružja i eksplozivnih materija iz čl. 403 st.1 Krivičnog zakonika, na kaznu zatvora u trajanju od tri mjeseca uslovno na jednu godinu.

Kriv je

Zato što je:

Dana 17.10.2015. godine oko 04,00 časova, u ulici Njegoševoj u C., svjestan svog djela čije je izvršenje htio, znajući da je njegovo djelo zabranjeno, suprotno članu 5 stav 2, članu 23 i članu 33 stav 1 Zakona o oružju, iako je bio svjestan da se oružje kategorije B ne smije nabavljati, nositi ili prenositi bez odgovarajuće isprave o oružju, kao i da je zabranjeno nošenje oružja na javnom mjestu, pri sebi, za pojasom neovlašćeno nosio vatreno oružje kategorije B, i to pištolj marke Crvena zastava, kalibra 7,62 mm, bez fabričkog broja, sa okvirom u kojem se nalazilo sedam metaka istog kalibra, koje je prethodno neovlašćeno nabavio, a za koje oružje nije imao izdatu odgovarajuću ispravu o oružju,
- čime je učinio krivično djelo nedozvoljeno držanje oružja i ekspolozivnih materija iz čl.403 st.1 Krivičnog zakonika Crne Gore
Pa sud okrivljenom primjenom citiranog zakonskog propisa te čl. 3, 4, 5, 15, 32, 36, 42, 45 i 46 Krivičnog zakonika Crne Gore, te čl. 226, 229 i 374 ZKP-a
O S U Đ U J E
Na kaznu zatvora u trajanju od 45 (četrdesetpet) dana.

Obavezuje se okrivljeni da na ime troškova krivičnog postupka uplati na račun budžetskih sredstava Crne Gore iznos od 50,00 eura na ime sudskog paušala u roku od 15 dana po pravosnažnosti presude pod prijetnjom prinudne naplate.

Na osnovu člana 75 Krivičnog zakonika Crne Gore prema okrivljenom izriče se
MJERA BEZBJEDNOSTI ODUZIMANJE PREDMETA
Oduzima se od okrivljenog V. L. vatreno oružje i to: pištolj marke "Crvena zastava" kalibra 7,62 mm, bez fabričkog broja sa okvirom.

O b r a z l o ž e nj e
Optužnim predlogom Osnovnog državnog tužilaštva u Cetinju Kt.br.130/15 od 15.02.2016. godine, stavljeno je na teret okrivljenom izvršenje krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore. Zastupnik optužbe je u završnoj riječi ostala pri podnijetom optužnom predlogu, predlažući sudu da okrivljenog oglasi krivim i osudi u zakonu propisanim granicama za predmetno krivično djelo i izrekne mu mjeru bezbjednosti oduzimanje predmeta.

Okrivljeni je u svojoj odbrani tokom postupka u potpunosti priznao izvršenje krivičnog djela koje mu je stavljeno na teret i naveo je da su ga dana 17.10.2015.godine oko 04,00 časova dok se kretao Njegoševom ulicom pored radnje "C." marketa zaustavila dva policijska službenika tražeći mu na uvid ličnu kartu. Navedenom prilikom su mu za pojasem pronašli pištolj marke "CZ" kalibra 7,62 mm sa sedam metaka u okviru. Za navedeno oružje ne posjeduje dozvolu. Predmetno oružje je kupio prije nekih pola godine u Podgorici od njemu nepoznatog lica za 400,00 eura. Znao je da se na navedeni način oružje ne može kupovati ali obzirom da strahuje za ličnu bezbjednost jer ima informaciju da neka lica žele da ga ubiju, morao se na neki način pripremiti za eventualnu odbranu kako bi spasio život. Žao mu je što je došlo do navedenog, ali pištolj nije namjeravao da upotrijebi, već ga je samo koristio kao zaštitu sopstvenog života iz već opisanih razloga. Zna da je za držanje i nošenje oružja potrebna dozvola koju nije imao i svjestan je da nije smio nositi pištolj na javnom mjestu. Takođe je objasni da je prije tri godine promjenio ime, da se ranije zvao S. D.

Okrivljeni je u završnoj riječi prihvatio završnu riječ svog branioca koji je istakao da na strani okrivljenog stoje neotklonjive olakšavajuće okolnosti imajući u vidu da je prije više godina ubijen brat okrivljenog od strane lica koje je imalo više pomagača, zbog čega se okrivljeni osjeća ugroženim odnosno nebezbjednim o čemu je više puta i obavještavao nadležne organe. Svjestan je da je pogriješio ali moli sud da ima u vidu razloga zbog kojih je nosio pištolj.

Imajući u vidu jasno i potpuno priznanje okrivljenog, koje u toku postupka nije ničim dovedeno u sumnju, sud je u dokaznom postupku pročitao izvod iz kaznene evidencije na ime okrivljenog V. L. i pročitao presudu Osnovnog suda u Cetinju K.br.466/08 od 04.12.2008.godine koja je postala pravosnažna dana 25.12.2008.godine, od koga zavisi vrsta i visina krivične sankcije, nakon čega je na saglasan predlog stranaka primjenom čl. 458 st.2 ZKP-a prekinuo dokazni postupak i nije izvodio ostale dokaze predložene optužnim aktom.

Cijeneći jasno i potpuno priznanje okrivljenog kao dokaz, sud je na nesumnjiv način utvrdio da je okrivljeni 17.10.2015. godine oko 04,00 časova, u ulici Njegoševoj u C., svjestan svog djela čije je izvršenje htio, znajući da je njegovo djelo zabranjeno, suprotno članu 5 stav 2, članu 23 i članu 33 stav 1 Zakona o oružju, iako je bio svjestan da se oružje kategorije B ne smije nabavljati, nositi ili prenositi bez odgovarajuće isprave o oružju, kao i da je zabranjeno nošenje oružja na javnom mjestu, pri sebi, za pojasom neovlašćeno nosio vatreno oružje kategorije B, i to pištolj marke Crvena zastava, kalibra 7,62 mm, bez fabričkog broja, sa okvirom u kojem se nalazilo sedam metaka istog kalibra, koje je prethodno neovlašćeno nabavio, a za koje oružje nije imao izdatu odgovarajuću ispravu o oružju. Postupajući na prethodno opisani način, okrivljeni je prekršio odredbu iz čl.5 st.2, čl. 23 i čl. 33 st.1 Zakona o oružju (Sl. list br.10/15) kojima je predviđeno da se oružje kategorije B ne smije nabavljati, nositi ili prenositi bez odgovarajuće isprave o oružju, kao i da je zabranjeno nošenje oružja na javnom mjestu a pri tome je okrivljeni bio svjestan da vrši krivično djelo pa je to i htio, čime su se u radnjama istog ostvarili svi subjektivni i objektivni elementi bića krivičnog djela nedozvoljeno držanje oružja i eksplozivnih materija iz čl. 403 st.1 Krivičnog zakonika Crne Gore.

Uvidom u izvod iz kaznene evidencije, a koje glasi na ime V. L. iz izvoda iz registra kaznenih evidencija Ministarstva pravde KE 5/2015 od 04.11.2015.godine utvrdjeno se da je isti neosudjivan.

Iz presude Osnovnog suda u Cetinju K.br.466/08 od 04.12.2008.godine, koja je postala pravosnažna dana 25.12.2008.godine utvrdjuje se da je S. D., kako se ranije zvao okrivljeni sve dok nije prije tri godine promijenio ime i prezime, osudjen zbog krivičnog djela nedozvoljeno držanje oružja i eksplozivnih materija iz čl. 403 st.1 Krivičnog zakonika, na kaznu zatvora u trajanju od tri mjeseca uslovno na jednu godinu.

Prilikom odmjeravanja krivične sankcije sud je cijenio sve okolnosti iz čl. 42 Krivičnog zakonika Crne Gore koje utiču da kazna bude manja ili veća, pa je od olakšavajućih okolnosti sud na strani okrivljenog cijenio priznanje izvršenog krivičnog djela, da je otac jednog djeteta, koje okolnosti je cijenio kao naročito olakšavajuće, dok je od otežavajućih okolnosti cijenio njegovu raniju osuđivanost, a što je sud utvrdio uvidom u presudu Osnovnog suda u Cetinju K.br.466/08 od 04.12.2008.godine, pa je cijeneći i stepen krivice za izvršeno krivično djelo, okrivljenom izrekao kaznu zatvora u trajanju od 45 (četrdesetpet) dana, nalazeći da će izrečenom kaznom u dovoljnoj mjeri uticati na okrivljenog da ubuduće ne vrši krivična djela, čime će u potpunosti biti ostvarena svrha kažnjavanja iz čl.32 Krivičnog Zakonika Crne Gore, a u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore. Sud je primjenio institute ublažavanja kazne iz čl.45,46 Krivičnog zakonika Crne Gore, nalazeći da će se ublaženom kaznom, postići svrha kažnjavanja.

Sud je takođe, shodno čl. 75 Krivičnog zakonika Crne Gore, okrivljenom V. L. izrekao mjeru bezbjednosti da se istom oduzime vatreno oružje - pištolj marke "Crvena zastava" kalibra 7,62 mm, bez fabričkog broja sa okvirom, kao predmeti izvršenja krivičnog djela.

Odluka o troškovima donijeta je shodno čl. 226 i 229 Zakonika o krivičnom postupku, a isti se odnose na ime sudskog paušala u iznosu od 50,00€ koji je određen shodno složenosti predmeta, dužini trajanja postupka i imovinskim prilikama okrivljenog.

Na osnovu izloženog, a shodno čl. 374 Zakona o krivičnom postupku, odlučeno je kao u izreci presude.

OSNOVNI SUD U CETINJU

Dana, 24.03.2016.godine
ZAPISNIČAR SUDIJA
Vjera Jovićević Jelena Perović Kovačević,s.r.

PRAVNA POUKA:

Protiv ove presude dozvoljena je žalba Višem
sudu u Podgorici, a preko ovog suda, sve u roku
od 8 dana, od dana prijema pisanog otpravka iste.