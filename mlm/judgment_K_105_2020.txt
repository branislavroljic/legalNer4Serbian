K.br. 105/20
U IME CRNE GORE
VIŠI SUD U PODGORICI, kao prvostepeni krivični, sudija Kovačević Vesna, uz učešće Hasanović Anise kao zapisničara, u predmetu protiv optuženog G. M. koga brani Radović Marko po zamjeničkom punomoćju Hajduković Marka, advokata iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore, nakon donesenog rješenja o usvajanju sporazuma o priznanju krivice dana 19.10.2020. godine, donio je dana 21.10.2020. godine,
P R E S U D U
Optuženi:

G.M., od oca R. i majke M., rođene I. rođen ….. godine u Đ- R. K., sa prebivalištem u P. – V. R., ul. Ć. S. bb, državljanin R. K., razumije crnogorski jezik, maternji jezik albanski, završio šest razreda osnovne škole, u vanbračnoj zajednici, bez djece, djelimično pismen, osuđivan i to presudom Osnovnog suda u Podgorici K.br. 675/18 od 18.01.2019. godine zbog krađe iz čl. 239 st.1 u vezi čl. 23 st. 2 Krivičnog zakonika Crne Gore na kaznu zatvora u trajanju od 9 mjeseci, presudom Osnovnog suda u Podgorici Kv.br.375/18 od 04.06.2018.godine zbog krivičnog djela krađa iz čl. 239 st.1 u vezi čl.23 st.2 Krivičnog zakonika Crne Gore na kaznu zatvora u trajanju od 2 godine i 7 (sedam) mjeseci,
KRIV JE
Zato što je:

Dana 21.06.2020. godine u Podgorici, radi prodaje držao heroin i alprazolam - supstance proglašene za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 26.06.2018. godine), iako je bio svjestan da postupa neovlašćeno i protivpravno, pa je to i htio, na način što je u improvizovanom džepu donjeg veša držao sedam ručno pravljenih zamotuljaka sa heroinom, pojedinačnih neto masa m1=0,262 grama, m2=0,253 grama, m=3 0,243 grama, m4=0,254 grama, m5=0,248 grama, m6=0,250 grama i m7= 0,258 grama, a u torbici i šest tableta ksalola koje u sebi sadrže opojnu drogu alprazolam ukupne neto mase 0,546 grama, koje opojne droge je zajedno sa novcem u iznosu od 100,00 eura dobrovoljno predao prilikom kontrole od strane ovlašććenih policijskih službenika Uprave policije CB Podgorica - Stanice kriminalističke policije za borbu protiv droge, a iste su bile namijenjene daljoj neovlašćenoj prodaji
čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl.4 st. 2, čl. 5, čl.13, čl.15, čl.32, čl.36, čl.42, 45 st. 1 tač. 3 i čl. 46 st. 1 tač. 3 i čl.51 Krivičnog zakonika Crne Gore, te odredbi čl. 226, 229, 303 i 374 Zakonika o krivičnom postupku.

O S U Đ U J E
Na kaznu zatvora u trajanju od 7 (sedam) mjeseci u koju kaznu mu se uračunava vrijeme u kojem je bio lišen slobode od 21.06.2020.godine u 12,30 časova do 22.06.2020.godine u 09,10 časova.

Na osnovu čl. 75. st.1 u vezi čl. 300 st. 7. Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga heroin ukupno neto mase od 1,768 grama i šest tableta ksalola ukupne neto mase 0,546 grama koja se ima uništiti po pravosnažnosti ove presude, jer se radi o predmetu za koje zakon predviđa obavezno oduzimanje i 100,00 eura, kao predmeta nastalih izvršenjem krivičnog djela.

OBAVEZUJE SE optuženi da na ime troškova krivičnog postupka plati iznose od po 50,00 € na ime paušala Vrhovnom državnom tužilaštvu u Podgorici na broj žiro računa 832-1187-31 i Višem sudu u Podgorici na broj žiro računa 832-7113-04 u korist Budžeta Crne Gore, te se optuženi obavezuje da na ime troškova odbrane po službenoj dužnosti uplati iznos od 665,50 €, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 103/20 od 16.07.2020. godine, optuženom G. M., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 19.10.2020. godine, Više Državno tužilaštvo dostavilo je sudu sporazum o priznanju krivice, zapisnik o pregovaranju i zapisnik o saslušanju optuženog.

Iz sadržine zapisnika o pregovoranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom G. M. za krivično djelo neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne Gore, stavljeno mu na teret optužnicom VDT u Podgorici Kt.br. 103/20 od 16.07.2020. godine utvrdi kazna zatvora u trajanju od 7 (sedam) mjeseci u koju kaznu mu se uračunava vrijeme lišenja slobode od 21. 06. 2020. godine u 12,30 časova do 22.06. 2020 godine u 09,10 časova, te da mu se izrekne i mjera bezbjednosti oduzimanje predmeta i to opojne droge heroin u ukupnoj neto masi od 1,768 grama i šest tableta ksalola ukupne neto mase 0,546 grama, a koji se imaju uništiti po pravosnažnosti presude, kao i da se optuženi obaveže i na plaćanje troškova krivičnog postupka i to iznos po 50,00 € Višem državnom tužilaštvu u Podgorici broj 832-1187-31 i Višem sudu u Podgorici na broj žiro računa 832-7113-04, te da se optuženi obaveže da na ime troškova odbrane po službenoj dužnosti plati iznos od 665,50 €, u roku od 15 dana od dana pravosnažnosti presude donijete na osnovu sporazuma o priznanju krivice.

Iz sadržine dokaza koji se nalaze u spisima predmeta i koji su predloženi optužnicom i to: službene zabilješke Uprave policije - CB Podgorica-Stanica kriminalističke policije za borbu protiv droge Ku.br. 794/20 od 21.06.2020. godine, pet potvrda o privremeno oduzetim predmetima Uprave policije - CB Podgorica Stanica kriminalističke policije za borbu protiv droge Ku.br. 795/20 od 21.06.2020. godine na ime G. M., izvještaja Forenzičkog centra Danilovgrad o hemijskom vještačenju broj 1611/20 od 15.07.2020. godine sa pratećom fotodokumentacijom, uvjerenja Ministarstva pravde Crne Gore br. 05/2-041-7094/20 od 26.06.2020. godine na ime G. M., fotodokumentacije Uprave policije - CB Podgorica broj 17/03-4-1034/1083 od 21.06.2020. godine, u pogledu kojih dokaza branilac i optuženi nijesu imali primjedbi, sud zaključuje da je državni tužilac pružio dovoljno dokaza o krivici optuženog G.M., te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1 Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv, a pogotovo kada se imaju u vidu olakšavajuće okolnosti na strani optuženog i to: da je svojim priznanjem i zaključenjem sporazuma o priznanju krivice doprinio ekonomičnom i brzom okončanju postupka, iskreno kajanje dok je od otežavajućih okolnosti sud našao da je optuženi ranije osuđivan ali je imao u vidu i činjenicu da nije osuđivan za srodno krivično djelo. Cijeneći olakšavajuće okolnosti kao naročite, a na osnovu kojih je bilo mjesta ublažavanju kazne zakonom propisane za predmetno krivično djelo u smislu čl. 45 st.1 tč.3 i čl. 46 st.1 tč. 3 Krivičnog zakonika Crne Gore, sud je optuženom prethodno ublažio kaznu, a zatim shodno čl. 36 Krivičnog zakonika Crne Gore utvrdio kaznu zatvora u trajanju od 7 (sedam) mjeseci, u koju kaznu mu se uračunava vrijeme lišenja slobode od 21.06.2020.godine u 12,30 časova do 22.06.2020.godine u 09,10 časova, jer je sud mišljenja da se sa navedenom kaznom postići svrha kažnjavanja iz čl. 32 Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Shodno odredbi čl. 75 st. 1 u vezi čl. 300 st. 7 Krivičnog zakonika Crne Gore, Sud je optuženom izrekao i mjeru bezbjednosti oduzimanje predmeta i to opojne droge heroin ukupno neto mase 1,768 grama i šest tableta ksalola ukupne neto mase 0,546 grama koja se ima uništiti po pravosnažnosti ove presude, jer se radi o predmetu za koje zakon predviđa obavezno oduzimanje i 100,00 eura, kao predmeta nastalih izvršenjem krivičnog djela.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku obavezao i na plaćanje troškova krivičnog postupka i to iznosa od po 50,00 € na ime paušala Višem državnom tužilaštvu u Podgorici žiro račun broj 832-1187-31 i Višem sudu u Podgorici na broj žiro računa 832-7113-04, te ga i obavezao da na ime troškova odbrane po službenoj dužnosti plati iznos od 665,50 €, u roku od 15 dana od dana pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice, koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 21.10.2020. godine
Zapisničar SUDIJA
Hasanović Anisa s.r. Kovačević Vesna s.r
PRAVNA POUKA:

Protiv ove presude je dozvoljena žalba samo ako presuda nije u skladu sa zaključenim sporazumom.

Za tačnost otpravka
Tvrdi i ovjerava
__________________