K 18/14/14
U IME CRNE GORE
OSNOVNI SUD U KOTORU, kao prvostepeni krivični sud po sudiji pojedincu Danijeli Samardžić, uz učešće zapisničara Aleksandcre Čolan, u krivičnom predmetu protiv P. D., kojeg brani advokat V. Š. iz H. N., zbog dva krivična djela teška tjelesna povreda iz člana 151 stav 1. Krivičnog zakonika, koji se vodi po optužnom predlogu ODT Kotor Kt.br. 830/13 od 28.01.2014 godine, nakon pravosnažnosti rješenja o usvajanju sporazuma o priznanju krivice, dana 26.02.2014 godine donio je

PRESUDU

Okrivljeni P. D. JMBG …. od oca M.i majke D., rodjene V., rodjen ………..godine u P., stalno nastanjen u T., S. bb, državljanin Crne Gore, električar, neoženjen, bez djece, sa završenom SSS, srednjeg imovnog stanja, osudjivan, protiv kojeg se vodi postupak za drugo krivično djelo
Kriv je

Što je
Dana 28.12.2013.g. oko 03,30h ispred benzinske stanice "M." u T., teško tjelesno povrijedio oštećenog N. V. iz T.i oštećenog M.N. iz K., na način što je poslije kraće prepirke što je imao sa oštećenima ispred navedene benzinske stanice prvo stisnutom pesnicom u predjelu glave udario oštećenog M. N., od kojeg udarca je isti pao na asfalt i udario potiljkom u asfaltnu podlogu i ostao nepomično da leži, pa kada mu je prišao oštećeni N. V. kako bi mu pomogao i izvadio jezik iz usta, dok je ležao u nesvjesnom stanju, iskoristio situaciju i prišao oštećenom N. V. i istoga udario nogom u predjelu lica, dok je ovaj bio u pognutom položaju pružajući pomoć M. N. od kojeg udarca je N. V. pao na asfaltnu podlogu i udario potiljkom u istu i ostao da leži bez svijesti, da bi se poslije kraćeg vremena M.N.uspio podići sa asfalta, te mu je opet prišao okrivljeni P. D. i udario ga nogom u predjelu glave, od kojeg udarca je M.N. pao ponovo na asfalt i ostao da leži, da bi potom ustao, pa kada je to okrivljeni vidio ponovo mu prišao i udario ga stisnutom pesnicom u predjelu glave od kojeg udarca je oštećeni M. N. ponovo pao i ostao da leži pored oštećenog N.V., da bi potom okrivljeni P. D. napustio lice mjesta ostavivši ih tako da leže, kojom prilikom je M. N. zadobio teške tjelesne povrede u vidu potresa mozga, nagnječine (krvnog podliva sa oguljotinom) kože sa otokom u desnom sljepoočno-tjemenom predjelu, nagnječenja lijeve polovini donjevililčnog predjela sa otokom u lijevoj polovini donjeviličnog predjela, nagnječenja vratnog dijela kičmenog stuba sa istegnućem vratnog dijela kičmenog stuba i nagnječenja desne šake, a N. V. teške tjelesne povrede u vidu potresa mozga, preloma lijevog kondilarnog nastavka donjevilične kosti sa dislokacijom - sa pomjeranjem prelomljenih koštanih okrajaka, nagnječenja u lijevom jagodičnom predjelu, nagnječenja sa otokom u lijevom sljepoočno-tjemeno-potiljačnom predjelu, nagnječenja lijeve polovine grudnog koša, nagnječenja vratnog dijela kičmenog stuba sa istegnućem vratnog dijela kičmenog stuba, pri čemu je bio uračunljiv i svjestan svog djela i njegove zabranjenosti, a čije izvršenje je htio,
- čime je izvršio dva krivična djela teška tjelesna povreda iz čl. 151 st.1 Krivičnog zakonika
Pa mu sud na osnovu naprijed navedene krivičnopravne odredbe i čl. 2, 4, 5, 8, 13, 15, 32, 36, 42, 45, 46, 51. Krivičnog zakonika i čl. 226, 229, 368 i 374 ZKP-a, prethodno
U t v r d j u j e
1.Za krivično djelo teška tjelesna povreda iz čl. 151 st.1 Krivičnog zakonika kaznu zatvora u trajanju od 4 (četiri) mjeseca,
2.Za krivično djelo teška tjelesna povreda iz čl. 151 st.1 Krivičnog zakonika kaznu zatvora u trajanju od 4 (četiri) mjeseca,
Pa ga sud shodno članu 48. Krivičnog zakonika
O S U Đ U J E
Na jedinstvenu kaznu zatvora u trajanju od 7 (sedam) mjeseci koju će izdržati nakon pravosnažnosti presude, a u koju kaznu se ima uračunati vrijeme koje je okrivljeni provo u pritvoru po rješenju ovog suda Kv. 33/14 od 30.01.2014.godine, a koji pritvor traje od 06.02.2014.godine i dalje.

Obavezuje se okrivljeni da na ime troškova postupka uplati iznos od 49,50 eura na žiro račun Vrhovnog državnog tužilaštva 832-1187-31 i na ime sudskog paušala iznosu od 55,00 eura u korist Budžeta Crne Gore na žiro račun 832-16-52 u roku od 15 dana od dana pravosnažnosti presude.

O b r a z l o ž e nj e
Optužnim predlogom ODT Kotor Kt.br. 830/13 od 28.01.2014 godine stavljeno je na teret okrivljenom P. D. izvršenje dva krivična djela teška tjelesna povreda iz čl. 151 st.1. Krivičnog zakonika.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma, pročitani su iskaz svjedoka-oštećenog M.N. i svjedoka oštećenog V. N. od 23.01.2014.godine, iskazi svjedoka K. B. ,S. S., V. B., A. D. i Ž. D. od 28.01.2014.godine, te pismeni dokazi izvještaj ljekara specijaliste JZU Specijalne bolnice za ortopediju, neuropsihijatriju i neurologiju "Vaso Ćuković" Risan broj protokola 2127 od 28.12.2013.g. na ime M.N., list za šok JZU Specijalne bolnice za ortopediju, neuropsihijatriju i neurologiju "Vaso Ćuković" Risan od 28.12.2013.g. na ime M. N., izvještaj ljekara specijaliste Prijemne ambulante Opšte bolnice Kotor, broj protokola 8943 od 28.12.2013.g. na ime M.Nikola, izvještaj ljekara za HMP u Tivtu od 28.12.2013.g. na ime V. N., izvještaj ljekara specijaliste Prijemne ambulante Opšte bolnice Kotor, broj protokola 8944 od 28.12.2013.g. na ime V. N., izvještaj ljekara specijaliste JZU Specijalne bolnice za ortopediju, neuropsihijatriju i neurologiju "Vaso Ćuković" Risan broj protokola 2126 od 28.12.2013.g. na ime N.V. izvještaj ljekara specijaliste Ambulante MFH KC CG broj protokola 1828 od 30.12.2013.g. na ime N. V., izvještaj ljekara specijaliste JZU Specijalne bolnice za ortopediju, neuropsihijatriju i neurologiju "Vaso Ćuković" Risan broj protokola 21 od 10.01.2014.g. na ime N.V., izvještaj ljekara specijaliste Ambulante MFH KC CG broj protokola 41 od 14.01.2014.g. na ime N. V., izvršen je uvid u snimak video nadzora sa sigurnosnih kamera preduzeća "S. C.", pročitan je zapisnik o pretresanju stana i drugih prostorija UP PI Tivat od 30.12.2013.g., na sagalsnost stranka pročitan je nalaz i mišljenje sudskog vještaka medicinske struke dr Krsta Nikolića od 28.01.2014.g., izvod iz Kaznene evidencije za okrivljenog od 30.01.2014.godine, pročitan je zapisnik o pregovaranjau od 04.02.2014.godine, zapisnik o priznanju krivice od 04.02.2014.godine i sporazum o priznanju krivice od 06.02.2014.godine
Iz sadržine prikupljenih dokaza na koje okrivljeni i njegov branilac nijesu imali nikakve primjedbe, sud je zaključio da je zamjenik ODT Kotor pružio dovoljno dokaza o krivici okrivljenog P. D. i da je okrivljeni u vrijeme i na način opisan u izreci ove presude učinio dva krivična djela teška tjelesna povreda iz čl. 151 st.1. Krivičnog zakonika za koje ga je ovaj sud oglasio krivim, a nakon što je u svemu prihvatio sporazum o prizanju krivice.

Oštećeni su na zapisniku pred ODT Kotor izjavili da postavljaju imovinsko pravni zahtjev ne precizirajući isti, pa sud smatra da sporazumom nijesu povrijedjena prava oštećenih, te da svoja prava mogu ostvarivati u parničnom postupku.

Odlučujući o krivičnoj sankciji iz sporazuma o priznanju krivice zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Ovo sa razloga što je okrivljeni priznao krivično djelo,i time doprinio bržem okončanju krivičnog postupka, što jer imalo karakter i naročito olakšavajuće okolnosti, pa mu je predhodno primjenom odredbi čl.45 i 46. Krivičnog zakonika utvrdio za jedno krivično djelo teška tjelesna povreda iz čl. 151 st.1 Krivičnog zakonika kaznu zatvora u trajanju od 4 (četiri) mjeseca, i za drugo krivično djelo teška tjelesna povreda iz čl. 151 st.1 Krivičnog zakonika kaznu zatvora u trajanju od 4 (četiri) mjeseca, pa ga je primjenom odredbi člana 48. Krivičnog zakonika osudio na kaznu zatvora u trajanju od 7 mjeseci koju će izdržati nakon pravosnažnosti presude, a u koju kaznu se shodno čl.51.KZ ima uračunati vrijeme koje je okrivljeni provo u pritvoru po rješenju ovog suda Kv. 33/14 od 30.01.2014.godine, a koji pritvor traje od 06.02.2014.godine i dalje, smatrajući da će se efektivnom kaznom zatvora ostvariti svrha kažnjavanja predvidjena članom 32 KZ-a, a u okviru opšte svrhe izricanja krivičnih sankcija iz člana 4 KZ-a, odnosno da će izrečena kazna uticati na okrivljenog da ubuduće ne čini krivična djela.

Pošto je optuženi oglašen krivim obavezan je da na ime troškova krivičnog postupka plati iznos od 49,50 eura, na žiro račun Vrhovnog državnog tužilaštva 832-1187-31 i na ime sudskog paušala iznos od 55,00 eura, na žiro račun Osnovnog suda u Kotoru 832-16-52, sve u roku od 15 dana od dana pravosnažnosti presude. Paušalni iznos je odmjeren shodno imovnim prilikama okrivljenog, trajanju i složenosti krivičnog postupka, a ovo na osnovu člana 226. stav 3 ZKP-a.

Sa svega izloženog, a primjenom člana 303 ZKP-a, odlučeno je kao u izreci.

OSNOVNI SUD U KOTORU

Dana, 26.02.2014 godine
Zapisničar SUDIJA
Aleksandra Čolan,s.r Danijela Samardžić,s.r.

PRAVNA POUKA: Protiv ove presude nema se pravo žalbe