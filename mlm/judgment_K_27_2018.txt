U IME CRNE GORE
K.br. 27/18
VIŠI SUD U PODGORICI, kao prvostepeni krivični po sudiji Vesni Moštrokol, kao pojedincu, uz učešće namještenika Bojane Raković, kao zapisničara, u predmetu protiv optuženog Đ.M.iz G., koga brani D.L., advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore, po optužnici Višeg državnog tužioca u Podgorici Kt.br.18/18 od 12.03.2018. godine, koju je na ročištu povodom odlučivanja o sporazumu o priznanju krivice zastupao Zoran Vučinić, Državni tužilac u VDT-a u Podgorici, nakon donešenog rješenja o usvajanju sporazuma o priznanju krivice, dana 03.05.2018.godine, donio je
P R E S U D U
Optuženi:

Đ.M., JMBG ...., zvani Miro, od oca P. i majke S., rodjene Dj., rodjen ..... godine u Vraki-S., A. sa prebivalištem u G.-T. Uba bb, državljanin Albanije, maternji jezik mu je Crnogorski i Albanski, neoženjen, bez djece, završio osnovnu školu i kurs za frizera, po zanimanju frizer, lošeg imovnog stanja, ranije neosudjivan, u pritvoru od 08.02.2018. godine od 11,45 časova.

KRIV JE
Zato što je:

Dana 08.02.2018.godine, u Podgorici, neovlašćeno radi prodaje držao opojnu drogu marihuanu – supstancu proglašenu za opojnu drogu Pravilnikom o utvrdjivanju spiska droga, psihotropnih supstanci i bilja koje se može koristiti za proizvodnju droga (Službeni list CG broj 56/12 od 09.11.2012. godine), iako je bio svjestan da postupa neovlašćeno i protivpravno, pa je to i htio, na način što je na tavanu kuće u G.-T. U., u kojoj živi kao podstanar, držao 13 ručno pravljenih pakovanja navedene opojne droge u količini od 12.786,56 grama, upakovanih u plastične kese i plastične folije oblijepljene selotejp trakom, koja opojna droga je pronadjena od strane ovlašćenih službenika CB Podgorica, prilikom pretresa kuće koju koristi, a koja je bila namijenjena daljoj neovlašćenoj prodaji,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300 st. 1.Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 4 st. 2, 5,13, 15, 32, 36, 42, 45, 46 i 51 Krivičnog zakonika Crne Gore, te odredbi čl. 226, 229, 303 i 374 Zakonika o krivičnom postupku.

O S U DJ U J E
Na kaznu zatvora u trajanju od 1 (jedne) godine i 5 (pet) mjeseci u koju kaznu će mu se uračunati vrijeme provedeno u pritvoru od 08.02.2018.godine od 11,45 časova, pa nadalje.

Na osnovu čl. 75 u vezi čl. 300 st. 7.Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u količini od 12.786,56 grama, koja se ima uništiti po pravosnažnosti presude.

OBAVEZUJE SE optuženi da na ime troškova krivičnog postupka, Budžeti CG, uplati iznos od 705,00 eura (sedamstopet eura), a na ime paušala iznos od 100,00 (sto) eura na račun Vrhovnog državnog tužilaštva Crne Gore, broj 832-1187-31, koji se vodi kod Societe Generale Group AD Podgorica, u roku od 15 dana po pravosnažnosti presude pod prijetnjom prinudnog izvršenja.

O b r a z l o ž e nj e
Optužnicom Višeg Državnog tužilaštva u Podgorici Kt.br. 18/18 od 12.03.2018. godine, optuženom Đ.M.stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore.

Dana 26.04.2018. godine, zastupnik optužbe je dostavio sudu sporazum o priznanju krivice, zapisnik o pregovaranju i zapisnik o priznanju krivice optuženog.

Na ročištu za razmatranje sporazuma, održanom dana 03.05.2018. godine, zastupnik optužbe je izjavio da su branilac i optuženi predložili da se zaključi sporazum o priznanju krivice, što je od strane VDT-a prihvaćeno, nakon čega se pristupilo pregovaranju, o čemu je sačinjen zapisnik o pregovaranju, zapisnik o saslušanju optuženog i njegovo priznanje krivice, kao i sporazum o priznanju krivice, a što je dostavljeno sudu.

Iz sadržine zapisnika o pregovaranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom Đ.M., za krivično djelo neovlašćena proizvodnja, držanje i stavljanje u promet opojnih droga iz čl. 300. st. 1 Krivičnog zakonika Crne Gore, stavljenog mu na teret optužnicom VDT u Podgorici Kt.br.18/18 od 12.03.2018. godine, izrekne kaznu zatvora u trajanju od 1 godine i 5 mjeseci, te da optuženi, na ime troškova krivičnog postupka, uplati iznos od 705,00 eura Budžetu CG, a VDT-u Podgorici, na ime paušala iznos od 100,00 eura, sve u roku od 15 dana po pravosnažnosti presude.

Optuženi i njegov branilac su izjavili da pomenuti sporazum jeste njihov sporazum i da od istog nijesu odustali.

Iz sadržine dokaza koji se nalaze u spisima predmeta i koji su predloženi optužnicom: zapisnika o pretresanju stana i drugih prostorija Uprave policije CB Podgorica broj 124/2018 od 08.02.2018.godine; potvrde Uprave policije CB Podgorica broj 124/2018 od 08.02.2018.godine o privremeno oduzetim predmetima na ime Đ.M.; potvrde Uprave policije CB Podgorica- Grupa za suzbijanje droge Podgorica broj 124/2018 od 08.02.2018.godine, o privremeno oduzetim predmetima na ime Đ.M.; izvještaja forenzičkog centra Danilovgrad o hemijskom vještačenju broj 789/18 od 09.03.2018. godine sa pratećom fotodukmentacijom; fotodokumentacije CB Podgorica broj 61-10-244-293/4000, sačinjena povodom pretresa kuće koju koristi Đ.M. u G., od 08.02.2018.godine; izvoda iz kaznene evidencije na ime optuženog, potvrdjeno je priznanje optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice zaključenog izmedju stranaka, sud je našao da je predlog stranaka u vezi sa kaznom prihvatljiv, a ovo posebno imajući u vidu da je optuženi, svojim priznanjem, u bitnome doprinio bržem i efikasnijem okončanju krivičnog postupka, što zajedno sa olakšavajućim okolnostima koje postoje na strani optuženog, a koje se ogledaju u tome da se radi o mladoj osobi koja je ranije neosudjivana, njegove lične prilike koje se ogledaju u tome da je nezaposlen i lošeg imovnog stanja, vrstu i količinu opojne droge, jesu okolnosti koje opravdavaju primjenu instituta ublažavanja kazne i izricanja iste ispod granice propisane zakonom, pa je po ocjeni suda kazna zatvora u trajanju od 1 godine i 5 mjeseci, srazmjerna stepenu krivice optuženog i težini počinjenog krivičnog djela, te da će se sa istom postići svrha kažnjavanja iz čl. 32 Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore (KZ CG).

Shodno čl.51 Zakonika o krivičnom postupku (ZKP-a), optuženom je u kaznu zatvora uračunato vrijeme provedeno u pritvoru i to od 08.02.2018.godine od 11,45 časova, pa nadalje.

Shodno članu 300 stav 7 u vezi člana 75 KZCG sud je od optuženog oduzeo 12.786,56 grama opojne droge marihuane, koja se ima uništiti nakon pravosnažnosti presude, imajući u vidu da za ove predmete zakon predvidja obavezno oduzimanje.

Kako je optuženi oglašen krivim, sud ga shodno čl. 226 i 229 ZKP-a, obavezao na plaćanje troškova krivičnog postupka, koji se odnose na nagradu braniocu po službenoj dužnosti advokatu J. S. u iznosu od 705,00 eura, koje je dužan uplatiti Budžetu CG, kao i na paušal u iznosu od 100,00 eura koji je dužan uplatiti Vrhovnom državnom tužilaštvu Crne Gore, na broj žiro računa 832-1187-31, koji se vodi kod Societe Generale Group AD Podgorica, sve u roku od 15 dana po pravosnažnosti presude pod prijetnjom prinudnog izvršenja, a sve u skladu sa sporazumom o priznanju krivice koji je zaključen izmedju stranaka.

Sa izloženog, a shodno odredbi čl. 303 st.1 i 2 i 374 Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 03.05.2018. godine
SUDIJA
Vesna Moštrokol s.r.

PRAVNA POUKA
Protiv ove presude nije dozvoljena žalba.

Za tačnost otpravka ovjerava
___________________