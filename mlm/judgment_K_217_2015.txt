U IME CRNE GORE
K.br.217/2015
OSNOVNI SUD U BIJELOM POLJU, kao prvostepeni krivični, i to sudija Rahmo Banda, kao sudija pojedinac, uz učešće samostalnog referenta - zapisničara Ljiljane Popović, u krivičnom predmetu protiv okrivljenog Z.Z.a iz Bijelog Polja, zbog krivičnog djela – ugrožavanje sigurnosti iz čl. 168. st. 1. Krivičnog Zakonika CG, postupajući po Optužnom predlogu ODT iz B.Polja Kt.br.185/15 od 10.07.2015. godine, nakon održanog, usmenog, glavnog i javnog pretresa u prisustvu Savjetnika ODT iz Bijelog Polja, Knežević Banka, prema priloženom ovlašćenju, oštećenog L.M.a i branioca okrivljenog H.A.a adv. iz Bijelog Polja, a u odsustvu uredno obaviještenog okrivljenog Z.Z.a, dana 23.12.2015.godine, donio je i javno objavio:

P R E S U D U
Okrivljeni Z.Z., JMBG -..., od oca L. i majke N. rodjene K., rodjen .....godine u Negobratini, opština Bijelo Polje, sa prebivalištem u mjestu Loznice, državljanin Crne Gore, pismen, završio Srednju školu, penzioner, oženjen, otac osmoro djece, od kojih je jedno maloljetno, lošeg imovnog stanja, ne osudjivan.

- na osnovu čl. 373. tač. 1. ZKP-a.

OSLOBADJA SE OD OPTUŽBE
Da je:

- dana 08.07.2015.godine, oko 12:20 časova, u dvorištu svoje porodične kuće u naselju Loznice, opština Bijelo Polje, ugrozio sigurnost oštećenog L.M.a zv.B. prijetnjom da će napasti na njegov život i tijelo, na način što je, nakon prepirke sa oštećenim, potegao pištolj marke Češka Zbrojevka, kal.7,65 mm, fabričkog broja 563664, za koji ima odobrenje nadležnog organa, isti repertirao i držeći ga u ruci uputio prijetnje oštećenom govoreći mu “Ubiću te sad”, odbijajući na taj način istovremeni protiv pravni napad oštećenog L.M.a,
-čime bi izvršio krivično djelo ugrožavanje sigurnosti iz čl.168 st.1 Krivičnog zakonika Crne Gore.

Jer djelo za koje je optužen je izvršio u stanju nužne odbrane.

Troškovi krivičnog postupka, padaju na teret budžetskih sredstava.

Imovinsko – pravnog zahtjeva nije bilo.

O b r a z l o ž e nj e
Optužnim predlogom ODT iz B.Polja Kt.br. 185/15 od 10.07.2015. godine, okrivljenom Z.Z.u iz Bijelog Polja, stavljeno je na teret izvršenje krivičnog djela ugrožavanje sigurnosti iz čl.168 st.1 Krivičnog zakonika Crne Gore.

Presudom ovog suda K.br. 127/2015 od 09.10.2015.godine, okrivljeni Z.Z., je oglašen krivim za krivično djelo ugrožavanje sigurnosti iz čl. 168. st. 1. KZ CG, i izrečena mu je izrečena uslovna osuda, kojom mu je utvrdjena kazna zatvora u trajanju od 30.dana i istovremeno odredjeno da se kazna neće izvršiti ukoliko okrivljeni u roku od 1.godine, po pravosnažnosti presude, ne izvrši neko novo djelo. Na navedenu presudu žalbu je izjavio branilac okrivljenog, pa je Viši sud u Bijelom Polju svojim rješenjem Kž.br. 546/15 od 24.11.2015.godine, ukinuo prvostepenu presudu i predmet vratio istom sudu na ponovno sudjenje.

Glavni pretres je održan i zaključen dana 23.12.2015.godine, u odsustvu uredno obaviještenog okrivljenog Z.Z.a, shodno čl. 457. ZKP-a.

Savjetnik ODT-a iz Bijelog Polja, Knežević Banko u završnoj riječi je izjavio, da ostaje pri ranije datoj završnoj riječi.

Oštećeni L.M., u završnoj riječi je izjavio, da se ne pridružuje krivičnom gonjenju protiv okrivljenog i ne postavlja imovinsko pravni zahtjev. Jedino što traži, da Z.Z. ne nailazi na njegovu imovinu, jer ima svoj put.

Okrivljeni Z.Z. u svojoj odbrani datoj na zapisniku kod ODT u Bijelom Polju od 08.07.2015.godine, gdje je saslušan kao osumnjičeni je naveo, da živi u naselju Loznice, opština Bijelo Polje, gdje posjeduje porodičnu kuću, u kojoj stanuje sa svojom porodicom. Od prije otprilike dvije tri godine, u njegov komšiluk doselio se L.M. zvani B. i nastanio se u kući koja je pripadala K.M., a koju je opština od njega otkupila za potrebe izgradnje obilaznice oko Bijelog Polja. Od kada je K. prodao tu kuću, u njoj niko nije živio, ali nije bila ni srušena, tako da on misli da je L.M. u tu kuću bespravno uselio. Ovo kaže zato što je čuo da je S.LJ.iz Direkcije za imovine opštine Bijelo Polje pričao da se L.M. u tu kuću uselio nasilno. Kuća u koju se uselio L.M. nalazi se preko puta njegove kuće tačnije ako se posmatra u smjeru kretanja iz Bijelog Polja, njegova kuća se nalazi sa desne strane puta a kuća u kojoj živi L.M. nalazi se sa lijeve strane puta. Put koji prolazi izmedju njihove dvije kuće je opštinski lokalni put koji koriste ljudi koji su naseljeni u tom djelu Loznice, Rastoci itd. Od momenta kada se L.M. doselio u tu kuću, za njega su nastali problemi u smislu da mu L.M. ne dozvoljava da koristi taj put, stalno mu osporava korišćenje istog, psuje ga, vrijedja i prijeti. Takvo njegovo ponašanje je u zadnjih nekoliko mjeseci poprimilo i veće razmjere, tako da je već nekoliko puta policiji prijavljivao L.M.a zbog takvog njegovog ponašanja i zbog prijetnji koje mi je upućivao.

Istakao je, da dana 08.07.2015.godine, supruga K.a i on su pošli u Bijelo Polje kod ljekara. Kod kuće je ostala njihova kćerka LJ.a, koja ima 13 godina. Negdje oko 11 časova LJ.a je zvala mobilnim telefonom njegovu suprugu K.u i tom prilikom joj je kazala “Mama, ovdje je haos. B. psuje, galami, vrijedja, prijeti i mene je strah”. Supruga i on su odmah pješke krenuli prema kući i kada su stigli, vidio je da L.M. sjedi na terasi njegove kuće, a kada su ušli u njihovu kuću LJ.u su zatekli u sobi. Vrata od kuće su bila zaključana, pa su supruga i on zvonili da im LJ.a otvori vrata, pa kada je ona to učinila rekla im je da se zaključala jer ju je strah od B.a. Tada je on telefonom pozvao policiju i prijavio da L.M. ponovo vrijedja i prijeti. Nakon toga njegova supruga je izašla da pogleda u kakvom je stanju vrt, koji nije ogradjen, za razliku od dvorišta koje je ogradjeno. U jednom momentu je začuo neku galamu, pa je izašao da vidi o čemu se radi. Vidio je da se L.M. i dalje nalazi na svojoj tarasi i da upućuje neke uvrede i psovke njegovoj supruzi, a kada je vidio njega, obrtio mu se riječima “Šta buljiš, jebem ti majku”, zatim je uslijedio niz psovki upućenih njemu, da bi na kraju kazao “Izadji ovamo, ako te je majka rodila, da ti ja pokažem”. Nakon ovih riječi L.M. je sišao sa svoje tarase i krenuo prema njemu i njegovoj supruzi, pa je on, bojeći se da će prići do njih i da će početi i fizički da ih matletira, ušao u kuću i ispod jastuka na njegovom krevetu, uzeo pištolj marke Češka Zbrojevka, kalibra 7,65 mm, koji posjeduje i za koji ima odobrenje. Tim pištoljem hito je da zaplaši L.M.a, jer se sa njim fizički ne može obračunati, pošto je on mnogo viši, krupniji i mladji.

Kada je izašao iz kuće sa pištoljem u rukama, njegova supruga je to primijetila i krenula je prema njemu, govoreći mu “Ne, ne Z.e, pobij nas pa onda njega”. On joj je na to odgovorio “Ne boj se, neću ja ništa napravit”. U tom momentu se L.M. zatrčao i uhvatio njegovu suprugu za mišice od ruku. Vidjevši to on je izvadio pištolj iz džepa i rekao mu “Pusti je, bolje ti je, ubiću te sad”. Tada se na putu pojavilo policijsko vozilo iz kojeg je izašao jedan čovjek, a pretpostavlja da je policajac čim je izašao iz policijskog vozila i pomislio je kako je isti došao da reaguje na njegovu prijavu koju je on ranije toga dana podnio protiv B.a. Taj policajac je prišao i odvojio L.M.a od njegove supruge, a njemu je rekao “Daj mi pištolj”. Iz razloga njegove velike uznemirenosti zbog svega što se dešavalo, on ne može da se sjeti da li je taj pištolj, u momentu kada je došao ovaj policajac, bio njemu u ruci ili ga je bio stavio u džep. Uglavnom, on je tom policajcu rekao “Nema problema” i predao mu pištolj. Nakon toga je priveden u prostorije policije u Bijelom Polju.

Napomenuo je da je on po prirodi miran čovjek i nikada ovako nešto ne bi uradio, ali je u konkretnom slučaju od strane L.M.a doveden na ivicu nerava, jer je njegovo ponašanje odnosno psovke, vrijedjanje, a i prijetnje koje je upućivao ne samo njemu već i njegovoj porodici, u smislu “Raseliti odatle, protjerati, baciti bombu i sl.”, stvarno prevršile svaku moguću mjeru.

Na glavnom pretresu od 09.10.2015.godine, je ponovio svoju odbranu datu na zapisniku kod ODT u B.Polju i dodao, da oštećeni L.M. i dalje nastavlja sa provokacijama i sa psovkama, a kritične večeri kada je bio zadržan u pritvoru, dolazio je kod njegove kuće i psovao je njegovu suprugu i ćerku, pa su došli iz policije te su i njega uhapsili - priveli. Takodje je kazao i to, da je prije 2.dana L.M. kada je on bio sa svojom suprugom ispred svoje kuće, uputio riječi ''još ova dva dana i jebaću ti majku'', a on nije reagovao na te riječi i nije pozivao policiju. Na pitanje branioca, koliko je visok okrivljeni i kolika je njegova težina, okrivljeni je kazao, da je visok 1,65 cm, a njegova težina je oko 55 kg., i ima 78.godina.

Branilac okrivljenog H.A. adv. iz B.Polja, u završnoj riječi je izjavio, da ostaje u svemu pri završnoj riječi datoj na zapisniku o glavnom pretresu od 09.10.2015.godine, i ponovo predložio, da sud okrivljenog oslobodi od optužbe, jer je kritičnom prilikom odbijao od sebe protiv-pravni napad, te da mu se nadoknade troškovi postupka.

Sud je na glavnom pretresu u dokaznom postupku: - u svojstvu svjedoka saslušao oštećenog L.M.a, i svjedoka B.D.a, na saglasni predlog stranaka pročitao iskaze svjedoka Z. K.e, dat na zapisniku kod ODT u B.Polju od 09.07.2015.godine, izvršio uvid u potvrdu UP CB B.Polje od 08.07.2015.godine o privremeno oduzetim predmetima od Z.Z.a i izvršio uvid u uvjerenje iz KE na ime okrivljenog Z.Z.a, izdat od strane Ministarstva pravde CG Podgorica od 17.07.2015.godine.

Saslušani svjedok - oštećeni L.M., je posvjedočio činjenice, da živi u naselju Loznice u Bijelom Polju u kući M.a K.a, a preko puta te kuće nalazi se kuća Z.Z.a, sa kojim je do skoro živio u dobrim komšijskim odnosima i posjećivali se. A da je u zadnjih pola godine došlo do pogoršanja njihovih odnosa. Da kritičnog dana oko 12. h, došao je kući iz posjete od komšije i vidio da Z. i njegova supruga se nalaze u vrtu pored kuće. Kad je prišao do kuće čuo je da mu se Z. obraćao nekim riječima, te je i on njemu odgovorio i odmah pozvao telefonom policiju i prijavio kako ga Z. psuje i vrijedja. Tada je sjeo na vanjsko stepenište od svoje kuće da sačeka policiju i ubrzo je stigao policajac B.. A u tom momentu Z. je izvadio pištolj iza pojasa i uperio ga u njega i rekao mu ''završio si danas'', a on (oštećeni) je tada bio udaljen od Z.a 10 - 15 m, i tada on Z.u rekao ''pucaj, nikad ti nijesam bio bliži'' i druge rijieči. A tada - u tom momentu se pojavio policajac B. i potrčao prema Z.u i oteo mu pištolj i Z.a su priveli u MUP.

Saslušani svjedok B.D., je posvjedočio činjenice, da je kritičnog dana bio dežurni sektorac i zadužen za postupanje po prijavama gradjana, da oko 12 - 12,05 h, dežurna služba ga je telefonskim putem obavijestila da je Z.Z. prijavio L.M.a zv. B. da ga uznemirava i da mu prijeti, i on odmah krenuo prema Loznicama gdje oni žive. A oko 12,10 h, ponovo su ga zvali iz dežurne službe i saopštili da sada L.M. prijavljuje Z.Z.a i da upućuje prijetnje. Da kada je stigao u blizini kuće Z.Z.a na oko 30 m, od kuće, primijetio je da L.M. sjedi na zemlju preko puta kuće Z.Z.a i da je od istog udaljen nekih 15 m. U momentu dok se približavao kući Z.Z.a primijetio je da se L.M. diže sa zemlje i čuo je galamu izmedju njih dvojice. Kad je vidio da L.M. ima namjeru da predje put da bi došao do Z.Z.a, startovao je vozilom i došao do ispred L.M.a i rekao mu ''da se vrati na mjesto na kojem je sjedio''. U tom momentu čuo je kako Z.Z. govori L.M.u ''odi, dodji, majku ti jebem'', a on pogledao u njegovom pravcu i vidio da Z.Z. u desnoj ruci drži pištolj i primijetio da ga u tom momentu repertira i objasnio kako je Z.Z. tada postupao sa pištoljem. Tada je on odmah povikao Z.u ''baci pištolj'', nakon čega je Z. pištolj stavio u džep od pantalona. Te je on prišao i od Z.Z.a oduzeo pištolj. Ovaj svjedok je kazao, da za svo ovo vrijeme supruga Z.Z.a, K.a nalazila se pored Z.a, stajala je sa njegove lijeve strane i plakala. Te da je on L.M.u, koji se nalazio iza njega (njegovih ledja), naredio da se udalji i isti ga je poslušao i udaljio se, a on Z.Z.a poveo u dežurnu službu i njegova supruga K.a pošla je sa njima, jer je Z.u pratilac.

Ovaj svjedok na glavnom pretresu od 23.12.2015.godine, je kazao, da u momentu njegovog dolaska oštećeni se nalazio na udaljenosti oko 15 m, od okrivljenog i u trenutku kad je startovao vozilo (džip), oštećeni se podigao i krenuo prema okrivljenom, a on (svjedok) krenuo i stao ispred oštećenog i tada mu rekao ''da se vrati na mjesto gdje je sjedio''. A tada je primijetio pištolj kod okrivljenog u desnoj ruci, kako isti repertira, a on (svjedok), mu rekao ''baci pištolj'', nakon čega je okrivljeni isti stavio u džep, te je on prišao i isti oduzeo.

Svjedokinja Z. K.a je izmedju ostalog posvjedočila činjenice, da ona, njen suprug Z. i njihova ćerka LJ.a, žive u naselju Loznice - Bijelo Polje. Da je prije 2 - 3 godine u njihov komšiluk doselio L.M. i do unazad 2 - 3 mjeseca su živjeli lijepo i komšijski, a onda je M. počeo da im pravi probleme, da ih vrijedja, psuje i prijeti im, iz kog razloga su ga nekoliko puta prijavljivali u Policiji. Da kritičnog dana u jutarnjim časovima su ona i Z. pošli kod ljekara, a da ih je pozvala ćerka na mobilni telefon i kazala, da M. psuje i prijeti i da će ih sve pobiti. Te su oni odmah pošli kući i kad su stigli vidjeli su M.a da sjedi na njegovoj terasi. A oni ušli u kuću i poslije izvjesnog vremena, ona izašla u vrt pored kuće, a Z. ostao u kući, da čim je M. vidio, da je ona u vrtu, počeo je da je vrijedja, a ona nije na te uvrede reagovala. Da nakon 10 minuta, izašao je Z. iz kuće, a onda je M. počeo Z.a da psuje i vrijedja, govoreći mu ''jebem ti tursku majku, ako ti dodjem tamo udaviću te i sl.''. Nakon toga se Z. vratio u kuću i u tom momentu njoj je prošlo kroz glavu, da je možda pošao da uzme pištolj i odmah se Z. pojavio iz kuće, a ona pretpostavila da je uzeo pištolj i iz tog razloga počela da govori ''nemoj Z.e, nemoj da ga ubiješ'', našta joj je Z. rekao ''neću, ne boj se, hoću samo da ga zaplašim''. I dok su oni dvoje vodili razgovor L.M. se zatrčao prema Z.u, a Z. držao pištolj, pa je ona pokušala da stane izmedju njih i u tom momentu naišao je policajac i od Z.a uzeo pištolj.

Cijeneći odbranu okrivljenog i s tim u vezi provedene dokaze pojedinačno i u njihovoj medjusobnoj vezi u smislu odredbi čl. 370. ZKP-a, nedvosmisleno je utvrdjeno, da je u konkretnom slučaju okrivljeni Z.Z., postupao u nužnoj odbrani, te ga je ovaj sud shodno odredbama čl. 373. tač. 1. ZKP-a, a u vezi čl. 10. st. 1 i 2. KZ CG, oslobodio od optužbe.

Naime, okrivljeni Z.Z. i oštećeni L.M., žive u naselju Loznice, opština Bijelo Polje i isti su živjeli u lijepim komšijskim odnosima do unazad 2 - 3 mjeseca, kada su se njihovi komšijski odnosi pogoršali. Da kritičnog dana u jutarnjim časovima je supruga Z.a Z.a, K.a Z. izašla u vrt koji se nalazi pored njihove kuće. A L.M. je vrijedjao, a da ona na te uvrede nije reagovala. Da je nedugo zatim izašao iz kuće Z.Z., a onda je i njega M. počeo da psuje i vrijedja, govoreći mu ''jebem ti tursku majku, ako ti dodjem tamo udaviću te''. A Z. se vratio u kuću i odmah se pojavio iz kuće. Da se u tom momentu, pojavio službenik Policije B.D., koji je došao po prijavi Z.Z.a, protiv L.M.a. A uz put dok je išao prema naselju Loznice, saopšteno mu je iz Policije da je L.M. prijavio Z.Z.a.

A kada je stigao na udaljenosti od nekih 30 m, od kuće Z.Z.a, primijetio je L.M.a da sjedi na zemlji preko puta kuće Z.Z.a, i da je od Z.a udaljen nekih 15 m, i tada čuo galamu izmedju njih dvojice, i tada primijetio da L.M. ustaje sa zemlje i kreće prema okrivljenom Z.Z.u, te je on dodao gas na svom vozilu (džip) i stao ispred L.M.a i rekao mu ''da se vrati na mjesto na kojem je sjedio. A primijetio je da Z.Z. drži pištolj u lijevoj ruci i da ga repertira, a tada je i startovao svoje vozilo kako bi spriječio fizički obračun. Tada je on od Z.Z.a oduzeo pištolj, koji je on bio i stavio u džep. A za to vrijeme Z. K.a, supruga Z.ova bila je pored Z.a i samo je kukala i plakala. A nakon što je oduzeo pištolj od Z.a, L.M.a je primijetio iza svojih ledja i istog odgurnuo i naredio mu da se vrati da nebi došlo do konflikta izmedju Z.a i M.a. A on nakon toga Z.a poveo u dežurnu službu u Policiji, a Z.ova supruga K.a, pošla sa njima, kao Z.ov pratilac.

Prethodno izloženo proizilazi iz iskaza svjedoka B.D.a i Z. K.e, koje je sud prihvatio kao objektivne i realne. Tako svjedok B.D. je kazao, da u momentu njegovog dolaska oštećeni se nalazio na udaljenosti oko 15 m, od okrivljenog i u trenutku kad je startovao vozilo (džip), oštećeni se podigao i krenuo prema okrivljenom, a on (svjedok) krenuo i stao ispred oštećenog i tada mu rekao ''da se vrati na mjesto gdje je sjedio''. A tada je primijetio pištolj kod okrivljenog u desnoj ruci, kako isti repertira, a on (svjedok), mu rekao ''baci pištolj'', nakon čega je okrivljeni isti stavio u džep, te je on prišao i isti oduzeo.

A svjedokinja Z. K.a, koja je očevidac dogadjaja istakla je činjenice, da je oštećeni prvo nju vrijedjao i psovao, našta ona nije reagovala. A kada je Z. izašao iz kuće, oštećeni je njega počeo da psuje i vrijedja, a kad se Z. vratio u kuću i odmah izašao i rekao ''da hoće da zaplaši oštećenog''. A kad se oštećeni zatrčao prema Z.u, vidjela je da Z. drži pištolj i ona pokušala da stane izmedju Z.a i oštećenog, u tom momentu je naišao policajac, koji je došao jer su oni obavijestili Policiju, da ih L.M. uznemirava.

Pored toga tokom postupka se utvrdjuje, da je okrivljeni starije lice (78.godina), da je oštećeni znatno visočiji, fizički jači od okrivljenog, ušta se sud neposredno uvjerio na glavnom pretresu. Te okolnost da je oštećeni istog dana imao prepirku sa ispektorom Policije, gdje je zadržan u Policiji i nakon toga protiv istog vodjen prekršajni postupak u Sudu za prekršaje B.Polje, gdje je oštećeni i kažnjen prekršajno, što oštećeni nije sporio, naprotiv, potvrdio je te činjenice.

Dakle, u konkretnom slučaju oštećeni L.M. u kritičnom dogadjaju, je krenuo prema okrivljenom, u namjeri da ga fizički napadne. A okrivljeni je kritičnom prilikom odbijao istovremeni protiv-pravni napad, ali na način da zaplaši oštećenog i njegova namjera nije bila da mu ugrozi sigurnost. Okrivljeni je tako na jedino mogući način u datoj situaciji odbio napad, a to odbijanje napada je srazmjerno protiv-pravnom napadu, a oštećeni je spriječen od strane službenika Policije, da napadne okrivljenog, što govori o srazmjeri izmedju napada i odbrane.

Sud je cijenio i ostale izvedene dokaze, koje nije posebno obrazlagao, nalazeći da su isti bez uticaja na drugačije presudjenje u ovoj krivičnoj stvari, imajući u vidu ukupno činjenično stanje.

Troškovi krivičnog postupka padaju na teret budžetskih sredstava, shodno čl.230. ZKP-a.

Imovinsko – pravnog zahtjeva nije bilo.

Sa iznijetih razloga shodno čl. 373. tač. 1. ZKP-a, a u vezi čl. 10. KZ CG, odlučeno je kao u izreci presude.

OSNOVNI SUD U BIJELOM POLJU

Dana:23.12.2015. godine
Zapisničar, S u d i j a,
Ljiljana Popović Rahmo Banda