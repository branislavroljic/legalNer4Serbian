K.br. 84/18
Osnovni sud u Beranama kao prvostepeni krivični, po sudiji pojedincu Ćulafić Aleksandru uz učešće samostalnog referenta Milice Milanović, kao zapisničara, u krivičnom predmetu protiv okrivljenih T. R., T. D., K.Z., Č. R., M. S. i B. M., svi iz Berana, zbog krivičnog djela davanje lažnog iskaza iz čl. 389 st. 3 u vezi st. 1 Krivičnog zakonika Crne Gore, u saizvršilaštvu, u postupku pokrenutim po optužnom predlogu oštećenog kao tužioca Jo. V. iz B., od 15.05.2018. godine, dana 30.05.2018. godine donio je
R J E Š E Nj E
Odbija se optužni predlog oštećenog kao tužioca J. V., podnijetog od strane adv. Dulović Ćulafić Verice, iz Užica, a protiv okrivljenih T. R., T. D., K.Z., Č. R., M. S. i B. M.,, svi iz B., zbog krivičnog djela davanje lažnog iskaza iz čl. 389 st. 3 u vezi st. 1 Krivičnog zakonika Crne Gore, u saizvršilaštvu,
- jer nema dovoljno dokaza da su okrivljeni osnovano sumnjivi za krivično djelo stavljeno im na teret.

O b r a z l o ž e nj e
Dana 15.05.2018. godine punomoćnik oštećenog kao tužioca strane adv. Dulović Ćulafić Verice, iz Užica, podnijela je optužni predlog ovom sudu protiv okrivljenih T. R., T. D., K.Z., Č. R., M. S. i B. M.,, zbog krivičnog djela davanje lažnog iskaza iz čl. 389 st. 3 u vezi st. 1 Krivičnog zakonika Crne Gore, u saizvršilaštvu.

Punomoćnik oštećenog u optužnom predlogu u bitnom je istakao da su okrivljeni T. R., T. D., K.Z., Č. R., M. S. i B. M.,, dana 08.12.2015. godine u ODT-u u Beranama i dana 23.02.2016. godine i 23.03.2016. godine pred Osnovnim sudom u Beranama, u predmetu protiv J. V. iz B., zbog krivičnog djela lažno prijavljivanje iz čl.388 st.4 u vezi st.3 Krivičnog zakonika Crne Gore, u svojstvu svjedoka dali lažne iskaze, na način što je:

- okrivljeni T. R. istakao da mu je krajem avgusta ili početkom septembra 2015.godine radna mašina skider LKT 81 prodata po usmenom dogovoru za novčani iznos od 15.000,00 eura, radi čega je platio iznos od 4.000,00 eura u kafe baru V. u prisustvu Č. R. i B. M., zatim iznos od 7.000,00 eura u mjestu B.potok u prisustvu T. D. i K. Z., a zatim iznos od 4.000,00 eura podignut kod P. b., nakon izlaska iz kafe bara K., gdje su bili prisutni Č. R. i M. S., kojom prilikom je J. V. kazao “nemoj da za ovo sazna moj sin M.” i da mu je nakon isplate prodajne cijene J. V. kazao da skider nema ključeve već da se pali šrafcigerom;
- okrivljeni T. D. istakao da je u septembru mjesecu 2015. godine bio u mjestu B. potok u K., gdje su bili J. V. i T. R., te da je T.R. pozvao njega i K. Z. da bi bili prisutni kada je T. R. iznos od 7.000,00 eura predao J. V. na ime navodne kupovine skidera;
- okrivljeni K. Z. istakao da se u septembru mjesecu 2015. godine nalazio u mjestu B. potok u K., kada je T. R. pozvao njega i kada je na ruke J. V. izbrojao iznos od 7.000,00 eura, nakon čega je J. V. izjavio da je to druga rata za skider koji mu je navodno prodao i da mu ostaje dužan još 4.000,00 eura i da je tada bio prisutan T. D., te da je nakon toga J. V. kazao “nemoj da za ovo sazna moj sin M.”;
- okrivljeni Č. R.istakao da se krajem avgusta mjeseca 2015. godine nalazio u lokalu V. sa T. R., B.M. i J. V., kada su se T. R. i J. V. navodno dogovorili o visini prodajne cijene radne mašine skidera za iznos od 15.000,00 eura i da je T. R. tada J. V. isplatio iznos od 4.000,00 eura, te da je 15 dana nakon toga u lokalu K. sjedio sa M. S., kada je došao T. R., a potom i J. V., koji je tom prilikom kazao “zašto se meni ne vjeruje, mi se nijesmo dogovorili tako, već da vjerujemo jedni drugima i da znaš da ja nijesam prevarant” i da su J. V. i T. R. navodno otišli do banke kako bi se isplatio preostali iznos navodne prodajne cijene od 4.000,00 eura;
- okrivljeni M. S. istakao da je krajem avgusta mjeseca 2015. godine sjedio sa Č. R. u lokalu K., kada je došao T. R., a zatim i J. V. i da su njih dvojica vodili razgovor koji se navodno odnosi na isplatu novca za neku radnu mašinu, da se uključio u razgovor sa savjetom da se napravi ugovor o tom navodnom poslovnom aranžmanu i da se ponudio da ga sam sačini, na šta je J. V.. reagovao riječima “otkuda toliko nepovjerenje prema meni, nijesmo se tako dogovorili, taj ugovor nije bio dio dogovora”, te da su nakon toga J. V. i T. R. otišli u pravcu centra, misli u pravcu P. b., radi isplate novca;
- okrivljeni B. M. istakao da je u avgustu mjesecu sjedio u kafe baru Video sa T. R., Č.R. i J. V., kada je između T. R. i J. V. došlo do usmenog dogovora u vezi prodaje skidera LKT 81, kada su se dogovorili o kupoprodajnoj cijeni od 15.000, nakon čega je T. R. u njegovom prisustvu i prisustvu Č. R. predao J. V. iznos od 4.000,00 eura, te da su se tom prilikom dogovorili da se navodno preostali iznos novca od 11.000,00 eura isplati najkasnije za mjesec-mjesec i po, te da mu je T. R. kasnije kazao da je isplatio skider, na šta mu je odogovorio da je trebalo ostaviti nekakav pismeni trag o navedenoj isplati, a da mu je T. R. na to odgovorio da za tim nema potrebe.

U konkretnom slučaju, a u fazi prethodnog ispitivnja optužnog predloga, nakon pribavljanja spisa od ODT-a, sud je našao da predmetni optužni predlog treba odbiti, jer nema dovoljno dokaza da su okrivljeni osnovano sumnjivi za djelo koje je predmet optužbe, a ovo sa sledećih razloga:

Okrivljeni T. R. u svojoj odbrani datoj na zapisniku kod ODT-a u bitnom je istakao da je u postupku protiv J. V. zbog krivičnog djela lažno prijavljivanje iz čl. 388 st. 4 u vezi st. 3 Krivičnog zakonika Crne Gore saslušan u svojstvu svjedoka u Osnovnom državnom tužilaštvu u Beranama dana 08.12.2015.godine i u Osnovnom sudu u Beranama i da u potpunosti ostaje pri tim iskazima jer su tačni i istiniti. Vjerovatno je greškom upisano da je iz lokala K. gdje su bili pristuni Č.R. i M. S., sa J. V. pošao do P. b., gdje je podigao novac, jer je toga dana sa J. V. pošao do CKB banke u B., a ne do P. b. u B.. J. V.je protiv njega podnio krivičnu prijavu zbog krivičnog djela krađa, u kojoj je naznačio da mu je navodno oduzeo skider, što nije tačno i Osnovno državno tužilaštvo u Beranama je odbacilo tu krivičnu prijavu. Nakon toga, J. M., sin J. V., je preuzeo gonjenje protiv njega i taj postupak je u toku pred Osnovnim sudom u B.. Ugovor u vezi kupoprodaje skidera nije sačinio jer je tako tražio J. V. i dogovor i isplata novca su vršeni u prisutvu svjedoka.

Okrivljeni T. D. u svom iskazu datom na zapisniku kod ODT-a u bitnom je istakao da je dana 08.12.2015. godine u Osnovnom državnom tužilaštvu u Beranama saslušan u svojstvu svjedoka u predmetu protiv osumnjičenog J. V. zv. L. iz B., zbog krivičnog djela lažno prijavljvanje iz čl.388 st.4 u vezi st.3 Krivičnog zakonika Crne Gore i da je pred Osnovnim sudom u Beranama ostao pri iskazu koji je u svojstvu svjedoka dao u tužilaštvu, te da su njegovi iskazi u potpunosti tačni i istiniti i pri njima ostaje i dalje.

Okrivljeni K. Z. u svom iskazu datom na zapisniku kod ODT-a u bitnom je istakao da je dana 08.12.2015. godine u Osnovnom državnom tužilaštvu u Beranama saslušan u svojstvu svjedoka u predmetu protiv osumnjičenog J. V. iz B., zbog krivičnog djela lažno prijavljivaje iz čl.388 st.4 u vezi st.3 Krivičnog zakonika Crne Gore i da je svoj iskaz dao i u Osnovnom sudu u Beranama, ali se zbog proteka vremena ne može sjetiti datuma kada je dao taj iskaz, te da su ti iskazi tačni i istiniti i da pri njima ostaje i sada.

Okrivljeni Č. R. u svom iskazu datom na zapisniku kod ODT-a u bitnom je istakao da je dana 08.12.2015. godine u Osnovnom državnom tužilaštvu u Beranama saslušan u svojstvu svjedoka u predmetu protiv osumnjičenog J. V. iz B., zbog krivičnog djela lažno prijavljivanje iz čl.388 st.4 u vezi st.3 Krivičnog zakonika Crne Gore i da je ovaj svoj iskaz ponovio kada je u Osnovnom sudu u Beranama saslušan u svojstvu svjedoka, odnosno da je tada ostao pri iskazu koji je dao u tužilaštvu, te da su oba iskaza u potupnosti tačna i istinita.

Okrivljeni M. S. u svom iskazu datom na zapisniku kod ODT-a u bitnom je istakao da je dana 08.12.2015. godine saslušan u svojstvu svjedoka u predmetu protiv osumnjičenog J. V., zbog krivičnog djela lažno prijavljivanje iz čl.388 st.4 u vezi st.3 Krivičnog zakonika Crne Gore i da je iskaz dao i u svojstvu svjedoka pred Osnovnim sudom u Beranama u postupku protiv J. V., kada je on lično bio prisutan sa njegovom advokaticom i da su oba njegova iskaza u potpunosti istinita i da se desilo sve kako je kazao.

Osumnjičeni B. M. u svom iskazu datom na zapisniku kod ODT-a u bitnom je istakao da je dana 08.12.2015. godine u Osnovnom državnom tužilaštvu u Beranama saslušan u svojstvu svjedoka u predmetu protiv osumnjičenog J. V. iz B., zbog krivčnog djela lažno prijavljivanje iz čl.388 st.4 u vezi st.3 Krivčnog zakonika Crne Gore, a koji je kasnije ponovio u Osnovnom sudu u Beranama, te da su njegovi iskazi tačni i da se sve desilo onako kako je kazao i da u potpunosti ostaje pri tim iskazima i sada.

Iz iskaza svjedoka oštećenog J. V. datom na zapisniku kod ODT-a proizilazi da je Uprava policije CB Berane, dana 30.11.2015. godine, ODT-u u Beranama protiv njega podnijela krivičnu prijavu, nakon čega su u ODT-u u Beranama, saslušani svjedoci T. R., T. D., K.Z., Č. R., M. S. i B. M.,, te da je ODT u Beranama dana 15.12.2015.godine Osnovnom sudu u Beranama podnijelo optužni predlog protiv njega zbog krivičnog djela lažno prijavljivanje iz čl. 388 st. 4 u vezi st. 3 Krivičnog zakonika Crne Gore. Pred sudom su ponovo saslušani svjedoci T. R., T. D., K.Z., Č. R., M. S. i B. M., a nakon sprovedenog dokaznog postupka Osnovni sud u Beranama je donio presudu K.br. 258/15 od 08.12.2016. godine, kojom je oslobođen od optužbe zbog krivičnog djela lažno prijavljivanje iz čl. 388 st.4u vezi st.3 Krivičnog zakonika Crne Gore, a koju presudu je potvrdio Viši sud u Bijelom Polju presudom Kž.br. 62/1. Svjedoci T. R., T. D., K.Z., Č. R., M. S. i B. M., u ODT-u u Beranama i u Osnovnom sudu u Beranama su dali lažne iskaze jer T. R. nije prodao tu mašinu već je T.R. oduzeo istu dana 10.11.2015. godine, te da nije tačno da mu je T. R. platio iznos od 4.000,00€ u kafe baru V. u prisustvu Č. R. i B. M., da mu je predao novac u iznos od 7.000,00€ u mjestu B. potok u prisustvu T. D. i K. Z. i da je nakon izlaska iz kafe bara K. gdje su bili prisutni Č. R. i M.S., T. R. pošao kod P. b. u B., gdje je podigao iznos od 4.000,00€. Mišljenja je da su ovakvi njihovi iskazi sračunati iz mržnje prema njemu i ljubomore jer je dobio koncesije na šume u selu Kaludra, a svi ovi svjedoci su htjeli da dobiju koncesije na tom području, ali u tome nijesu uspjeli.

Iz zapisnika Osnovnog državnog tužilaštva u Beranama o saslušanju svjedoka T. R. Kt.br. 322/2015 od 08.12.2015. godine proizilazi da je T. R. krajem avgusta tj. početkom septembra 2015. godine sklopio usmeni dogovor sa J.V.u vezi kupovine skidera LKT 81 za cijenu od 15.000 eura. Dogovor je sklopio u kafe baru V. i sa njima su bili Č.R. i B. M., kada je J. V. dao 4.000,00 eura odmah na ruke, da je nakon sedam dana V. J. dao drugu ratu u iznosu od 7.000,00 eura u mjestu B. P., gdje su bili prisutni K. Z. i T. D. Tom prilikom J. V. mu je kazao “nemoj da za ovo sazna moj sin M.”, te da je 15 dana nakon toga izašao iz lokala K., gdje su bili prisutni Č. R. i M. S., kada je 4.000,00 eura dao J. V. i tako izmirio sve obaveze prema njemu i da mu je J. V. kazao da skider nema ključeve od brave već da se pali šrafcigerom.

Iz zapisnika Osnovnog državnog tužilaštva u Beranama o saslušanju svjedoka T. D. Kt.br. 322/2015 od 08.12.2015. godine proizilazi da je u septembru mjesecu 2015. godine bio u mjestu B. potok u K., kada je stigao T. R. kao i J. V., da je tada T. R. pozvao njega i K. Z. kako bi bili prisutni predaji novca od 7.000,00 eura J. V. na ime kupovine skidera.

Iz zapisnika Osnovnog državnog tužilaštva u Beranama o saslušanju svjedoka K. Z. Kt.br. 322/2015 od 08.12.2015. godine proizilazi da je u septembru mjesecu 2015. godine bio u mjestu B. p. u K., kada ga je pozvao T. R., koji je u njegovom prisustvu na ruke J. V. dao 7.000,00 eura i kazao mu da je to druga rata za skider i da mu je ostao dužan još 4.000 eura. Tada je bio prisutan i T. D., a J. V. je kazao T. R. “Nemoj za ovo da sazna moj sin M.”.

Iz zapisnika Osnovnog državnog tužilaštva u Beranama o saslušanju svjedoka Č. R. Kt.br. 322/2015 od 08.12.2015. godine proizilazi da je krajem avgusta bio u društvu sa T. R., B. M. i J. V. u kafe baru Video, kada su se T. R. i J. V. usmeno dogovorili u vezi prodaje skidera LKT 81, vlasništvo J. V., za iznos od 15.000 eura. Tada je T. R. zv. R. na ruke J. V. predao 4.000 eura, kada mu je J. kazao da mu preostali izos novca od 11.000 eura isplati najkasnije za mjesec i po. Petnaest dana nakon toga sjedio je u kafiću K. sa M. S., kada su došli T. R. i J. V., i da su on i M. S. savjetovali R. da zaključi ugovor o kupoprodaji. S. je čak htio da pođe kući da mu sačini taj ugovor ali je J. V. kazao “zašto se meni ne vjeruje, mi se nijesmo dogovorili tako, već da vjerujemo jedni drugima i radimo zajedno poslove”, tako da R.nije prihvatio da zaključe ugovor. Nakon toga, T. R. i J. V. su pošli do banke da podignu novac kako bi mu T. R. isplatio preostali iznos od 4.000 eura, ali da nije bio prisutan kada mu je T. R. dao preostali iznos od 4.000 eura.

Iz zapisnika Osnovnog državnog tužilaštva u Beranama o saslušanju svjedoka M. S. Kt.br. 322/2015 od 08.12.2015. godine proizilazi da je u avgustu mjesecu sa Č. R. sjedio u kafe baru K., kada su došli T. R. i J. V.. J. i T. su vodili razgovor o isplati novca za neku mašinu, kada je savjetovao T. R. da napravi ugovor o tom poslovnom aranžmanu i da se ponudio da napravi taj ugovor ukoliko se saglase i daju mu neophodne podatke, na šta je J. V. reagovao govoreći “otkuda toliko nepovjerenje prema meni, nijesmo se tako dogovorili, taj ugovor nije bio dio dogovora”. Nakon toga, T. i J. su otišli u pravcu grada, smatrao je da su pošli do P. banke radi ispalte novca, a nakon toga ih više nije vidio.

Iz zapisnika Osnovnog državnog tužilaštva u Beranama o saslušanju svjedoka B. M. Kt.br. 322/2015 od 08.12.2015. godine proizilazi da je u avgustu mjesecu sa Č. R., T. R. i J.V. sjedio u kafe baru Video, kada je između T. R. i J. V. došlo do usmenog dogovora u vezi prodaje skidera LKT 81. Naime, njih dvojica su se dogovorili da kupoprodajna cijena bude u iznosu od 15.000 eura, nakon čega je T. R. predao J. V. 4.000 eura na ime kupovine spornog skidera i da su se dogovorili da preostali novac u iznosu od 11.000 eura isplati najkasnije za mjesec-mjesec i po i da nije prisustvovao predajama ostalog duga, ali mu je T. R. kazao da je isplatio skider. Savjetovao je R. da je trebao da ostavi nekakav pisani trag kada je predao 4.000 eura, a da mu je R. kazao da nema potrebe.

Iz optužnog predloga Osnovnog državnog tužilaštva u Beranama Kt.br. 322/15 od 15.12.2015. godine proizilazi da je podnijet Osnovnom sudu u Beranama dana 15.12.2015. godine, protiv J. V., što je dana 10.11.2015. godine Upravi policije CB Berane u B., prijavio da je na njegovu štetu izvršeno krivičnno djelo teška krađa od strane NN lica u vremenskom periodu od 07.11.2015. godine do 10.11.2015. godine, na način što mu je oduzeta radna mašina skider LKT 81 turbo, žute boje, koja je bila parkirana pokraj šumskog zemljanog puta u mjestu Bjeloševački potok u Kaludri, iako je znao da djelo nije učinjeno, čime je izvršio krivično djelo lažno prijavljivanje iz čl.388 st.4 u vezi st.3 Krivičnog zakonika Crne Gore.

Iz zapisnika o glavnom pretresu Osnovnog suda u Beranama K.br. 258/2015 od 23.02.2016. godine proizilazi da su u postupku protiv J. V. zbog krivčnog djela lažno prijavljivanje iz čl.388 st.4 u vezi st.3 Krivičnog zakonika Crne Gore, saslušani svjedoci T. R., T. D. i K. Z., koji su u svemu izjavili kao na zapisniku o saslušanju svjedoka pred Osnovnim državnim tužilaštvom u Beranama Kt.br. 322/2015 od 08.12.2015. godine.

Iz zapisnika o glavnom pretresu Osnovnog suda u Beranama K.br. 258/2015 od 23.02.2016. godine proizilazi da su u postupku protiv J. V. zbog krivčnog djela lažno prijavljivanje iz čl.388 st.4 u vezi st.3 Krivičnog zakonika Crne Gore, saslušani svjedoci Č. R., M. S. i B. M., koji su u svemu izajvili kao na zapisniku o saslušanju svjedoka pred Osnovnim državnim tužilaštvom u Beranama Kt.br. 322/2015 od 08.12.2015. godine.

Presudom Osnovnog suda u Beranama K.br. 258/15 od 08.12.2016. godine, a koja je potvrđena presudom Višeg suda u Bijelom Polju Kž.br. 62/2017 od 10.04.2017. godine, okrivljeni J. V. oslobađa se od optužbe za krivičnog djela lažno prijavljivanje iz čl. 388 st. 4 u vezi st. 3 Krivičnog zakonika Crne Gore, pošto nije dokazano da je učinio krivično djelo za koje je optužen.

Naime, u toku prethodnog ispitivanja optužnog predloga, sud je cijenio osnovanost sumnje koja bi opravdavala iznošenje predmetne krivično pravne stvari pred sud, a koja sumnja mora biti potkrijepljena konkretnim činjenicama, pa je na osnovu takvog zakonskog opredeljenja, te činjeničnog opisa optužnog predloga oštećenog kao tužioca, i činjenica koje proizilaze iz predloženih dokaza zaključio da u konkretnom slučaju nema dovoljno dokaza da su okrivljeni izvršili krivično djelo davanje lažnog iskaza iz čl. 389 st. 3 u vezi sa st. 1 KZCG.

Krivično djelo davanje lažnog iskaza iz čl. 389 st. 3 u vezi sa st. 1 KZCG, postoji kada je lažni iskaz dat u krivičnom postupku. Iskaz je lažan kad ono što je u njemu sadržano objektivno ne odgovara stanju onoga na šta se iskaz odnosi. Dakle, iskaz treba da je objektivno neistinit. Davanje lažnog iskaza se može sastojati u potvrđivanju postojanja nečega što ne postoji.

Imajući u vidu navedene dokaze sud je utvrdio da je presudom Osnovnog suda u Beranama K.br. 258/15 od 08.12.2016. godine, okrivljeni J. V., oslobođen optužbe da je dana 10.11.2015. godine u Upravi policije - CB B., u Beranama, prijavio da je, na njegovu štetu izvršeno krivično djelo teška krađa od strane NN lica u vremenskom periodu od 07.11.2015. godine do 10.11.2015. godine, na način što mu je oduzeta radna mašina – skider LKT .... turbo, žute boje, koja je bila parkirana pokraj šumskog zemljanog puta u mjestu „B. P.“ – K., iako je znao da djelo nije učinjeno, čime bi izvršio krivično djelo lažno prijavljivanje iz čl. 388 st. 4 u vezi sa st. 3 KZCG, po čl. 373 st. 2 ZKP-a, a sa razloga što tokom postupka nije utvrđeno da je okrivljeni nevin (da nije učinio djelo za koje je optužen), već zbog toga što nije utvrđeno da je kriv (što nije dokazano da je učinio djelo za koje je optužen), shodno pravilu in dubio pro reo - u sumnji u korist okrivljenog. Navedenom presudom sud nigdje nije konstatovao da ne prihvata iskaze saslušanih svjedoka ovdje okrivljenih, T. R., T. D., K.Z., Č. R., M. S. i B. M.,, već je iz njihovih iskaza našao da proizilazi da je svjedok T. R. ugovorio kupovinu radne mašine - skidera, LKT 81 turbo, sa okrivljenim J. V. za novčani iznos od 15.000,00 eura i dogovorio isplatu ovog iznosa u više rata, od kojih je prvu ratu od 4.000,00 eura okrivljenom predao na ruke u kafe – baru „V.“ u prisustvu svjedoka Č. R. i B.M., nakon sedam dana drugu ratu u iznosu od 7.000,00 eura u mjestu „B. potok“, u prisustvu K. Z. i T. D., a treću ratu od 4.000,00 eura nakon petnaest dana, tako što je nakon odlaska iz kafe – bara „K.“, gdje su bili prisutni Č. R. i M. S., pošao do P. banke, podigao novac i isti predao okrivljenom J. V.. Iskazi okrivljenih, koje su dali u svojstvu svjedoka pred ODT-om u Beranama dana 12.08.2015. godine i na glavnom pretresu pred Osnovnim sudom u Beranama dana 23.02.2017. godine i 23.03.2017. godine, u postupku protiv okrivljenog J. V., su neprotivurečni, logični, koherentni i međusobno saglasni, nisu obezvrijeđeni presudom Osnovnog suda u Beranama K.br. 258/15 od 08.12.2016. godine, te po nalaženju ovog suda objektivno odgovaraju stvarnosti.

Sa navedenih razloga, sud nalazi da ne postoji dovoljno dokaza da su okrivljeni osnovano sumnjivi za krivično djelo stavljeno im na teret, tj. u konkretnom slučaju ne postoji dovoljno dokaza da su okrivljeni davanjem iskaza u svojstvu svjedoka pred ODT-om u Beranama i Osnovnim sudom u Beranama u predmetu protiv okrivljenog J. V., išli ka tome da svojim iskazom potvrde postojanje nečega što objektivno ne postoji, odnosno ne može se tumačiti da nisu u skladu sa stvarnošću.

Iz iznijetih razloga, shodno čl. 453 u vezi sa čl. 294 st. 1 tač. 3 ZKP-,odlučeno je kao u izreci rješenja.

OSNOVNI SUD U BERANAMA

Dana, 30.05.2018. godine
S U D I J A
Aleksandar Ćulafić
PRAVNA POUKA:

Protiv ovog rješenja može se izjaviti
žalba u roku od 3 dana od dana
prijema istog, preko ovog suda
za Viši sud u Bijelom Polju.