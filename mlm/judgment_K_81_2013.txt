OSNOVNI SUD U PLAVU

K.br. 81/2013
U IME CRNE GORE
OSNOVNI SUD U PLAVU, po sudiji Violeti Mitrović, sa zapisničarem Enisom Markišić, u krivičnom predmetu okrivljenog R. Dž., iz G. opština P., zbog krivičnog djela teška tjelesna povreda iz člana 151. stav 1. Krivičnog zakonika Crne Gore po optužnom predlogu Osnovnog državnog tužilaštva u Plavu, KT.br. 135/2013 od 06.12.2013. godine, po održanom usmenom, javnom, glavnom pretresu, u prisustvu zamjenika ODT u Plavu Rugovac Drite, okrivljenog R. Dž., i njegovog branioca D. K., advokata iz B. P., a u otsustvu oštećenog F. Z., iz G., donio je i javno objavio dana 24.10.2014 godine,

P R E S U D U
Okrivljeni DŽ. R. JMBG ... , od oca E. i majke I. rodjene M., rodjen ... godine u P., sa prebivalištem u G., ulica Č. broj 6, državljanin Crne Gore, neoženjen, zaposlen, pismen, završio srednju stručnu spremu, srednjeg imovnog stanja, neosudjivan,
Kriv je
Što je:

- u noći 05.01.2013 godine, oko 21,00 časova, na trotoaru ispred kafane „B.“ u ulici „ Č. „ u G., opština P., teško tjelesno povrijdio oštećenog F. Z., na način što je izašao iz navedene kafane i nakon svadje sa oštećenim, gdje ga je oštećeni teško vrijedjao, nekoliko puta ga rukama udario u potiljačni dio glave, pa ga je nakon što se oštećeni okrenuo prema njemu stisnutom šakom – pesnicom snažno udario u predjelu lica od kojeg udarca je oštećeni pao ledjima na trotoar, a zatim mu je odmah prišao i nastavio da ga udara pesnicama u predjelu lica, nanijevši mu tako dvije obične teške tjelesne povrede i to jednu u vidu linearnog preloma desnog dijela nosne kosti dužine od 2,3 cm, koji se pruža od korijena kosti gore prema dolje do prednjeg koštanog zida desne gornjovilične kosti sa diskretnom dislokacijom prema unutra uz prelom koštanih struktura vrha nosnih kosti sa posljedičnim značajnim postraumatskim otokom svih paranazalnih šupljina i to u cjelini obastrano i drugu u vidu nagnječenja desne očne jabučice sa gubitkom vida na desnom oku od kao i lake tjelesne povrede u vidu krvnog podliva u potiljačnom dijelu glave sa desne strane koji se pruža ka desnom slepoočnom predjelu velične manje pesnice, krvni podliv oba kapka desnog oka i predjela oko desnog oka , negnječenje desne očne jabučice, krvni podliva veznice desnog oka, otok i srvenilo u desnom jagodičnom predjelu, oguljotinu u predjelu unutrašnje strane korijena nosa sa desne strane veličine 0,8x1 cm, oguljotinu iznad nosno usne brazde veličine 0,3cm, ranu razderotinu veličine 3x0,2cm i krvni podliv u predjelu gornje usne sa unutrašnje strane lijevo, oguljotinu u predjelu lijevog lakta veličine 2x1 cm i povredu desne šake sa manjim izlivom u predjelu gornjeg medjučlanskog zgloba,
-čime je izvršio krivično djelo teška tjelesna povreda iz čl. 151st.5 u vezi st.1 Krivičnog zakonika Crne Gore.

-pa ga sud primjenom citiranog Zakonskog propisa te čl. 2, 4, 5, 13, 15, 32, 39, 42,45, i 46 Zakonika Crne Gore te čl. 226, 229 i 374 ZKP CG
O S U Đ U J E
Na novčanu kaznu u iznosu od 1.500,00 eura, koju je dužan da plati u roku od 3(tri) mjeseca od dana pravosnažnosti presude.

Ako osudjeni ne plati novčanu kaznu u odredjenom roku sud će novčanu kaznu zamijeniti kaznom zatvora tako što će sa svakih započetih 25,00 eura novčane kazne odrediti jedan dan zatvora, a ako osudjeni plati samo jedan dio novčane kazne sud će ostatak kazne srazmjerno zamijeniti kaznom zatvora, pa ako osudjeni isplati ostatak novčane kazne izvršenje kazne zatvora će se obustaviti.

Okrivljeni se obavezuje da na ime paušala uplati ovome sudu iznos od 100,00€, kao i na ime troškova krivičnog postupka iznos od 1.595,50 (hiljadupetstotinadevedestipet eura i pedesetcenti ), na žiro račun Državnog trezora Crne Gore br.832-153-29 u roku od 15 dana po pravosnažnosti presude pod prijetnjom prinudnog izvršenja.

Imovinsko pravnog zahtijeva nije bilo.

O b r a z l o ž e nj e
Obrazloženje izostalo na osnovu čl. 458 st. 7 ZKP, jer su se stranke po objavljivanju presude odrekle prava na žalbu i nijesu tražile njen pismeni otpravak.

Inače, prilikom izbora vrste i visine krivične sankcije koju treba primijeniti prema okrivljenom R. Dž., za izvršeno krivično djelo, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti okrivljenog kao i sve ostale okolnosti koje su relevantne u tom pogledu.

Tako je od olakšavajućih okolnosti sud okrivljenom cijenio i uzeo u obzir da nije osudjivan, da je mladje životne dobi, da je izrazio izuzetnu dozu kajanja u odnosu prema učinjenom djelu i krajnje pozitivno se odnosio prema oštećenom, da je izrazio kajanje i žaljenje zbog njegovog izvršenja, da je u potpunosti priznao njeogovog izvršenja i da se oštećeni nije pridružio njegovom krivičnom gonjenju, dok oteževajućih okolnosti nije bilo.

Sud je našao da u konkretnom slučaju, s obzirom na navedene olakšavajuće okolnosti ima uslova da se prema njemu primijeni blaža vrsta kazne, obzirom da sud za ovo djelo alternativno predvidjene novčana i kazna zatvora, te mu je i izrekao novčanu kaznu u naznačenom iznosu.

Sud je uvjerenja da je izrečena kazna srazmjerna težini izvršenog krivičnog djela i stepenu krivično pravne odgodvornosti okrivljenog te da će se u konkretnom slučaju i ovom vrstom i visinom kazne, u okviru opšte svrhe izricanja krivičnih sankcija previdjene čl. 4. st.2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega da ubuduće ne vrše krivična djela.

Odluka o troškovima krivičnog postupka je zasnovana na odredbi čl. 229. st. 1. ZKP-a. Visina troškova u ukupnom iznosu od 1.595,50 eura, predstavlja izdate iz budžetskih sredstava od čeka iznos od 1.399,00 eura predstavlja nagradu vještaku sudske medicine prof. dr.sc.med. Č. D., iznos od 71,50 eura nagradu vještaku psihijatru dr. E. K. rodjena D., i iznos od 125,00 eura na ime nagrade i naknade advokatu D. B. iz P.- branilac po službenoj dužnosti, a iznos od 100,00 eura je paušal , koji je odmjeren s obzirom na složenost i trajanje krivičnog postupka te obzirom na imovno stanje okrivljenog, shodno čl. 226 stav 3. ZKP.

Na osnovu iznijetih razloga odlučeno je kao u izreci presude.

OSNOVNI SUD U PLAVU

Dana 24.10.2014 godine
Zapisničar, S U D I J A
Enisa Markišić Violeta Mitrović
NAPOMENA :

Stranke su se odrekle prava žalbe na presudu
pa je ista pravosnažna danom njenog donošenja .