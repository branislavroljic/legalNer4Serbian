K. br. 741/14
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje, kao zapisničara, u krivičnom postupku protiv okrivljenog N. V., zbog krivičnog djela građenje objekta bez građevinske dozvole iz čl. 326a Krivičnog zakonika, nakon javnog glavnog pretresa, održanog dana .. .. ... . godine, u prisustvu zastupnika optužbe Vladana Mihailovića savjetnika u ODT Podgorica, okrivljenog i njegovog branioca adv. R. M., istog dana izrekao je i objavio
P R E S U D U
Okrivljeni: N. V., JMB ............., od oca Đ. i majke Š., rođene J., rođen 11.05.1957. godine u P., sa prebivalištem u N., S. A. D., razumije crnogorski jezik, njegov jezik je albanski, penzioner, oženjen, otac šestoro djece, pismen, završio 7 razreda osnovne škole, srednjeg imovnog stanja, neosuđivan, protiv koga se ne vodi postupak za neko drugo krivično djelo.

Kriv je

Što je:

Tokom oktobra i decembra 2011. godine, u P., u selu V., na katastarskoj parceli broj .... i .... Katastarska opština T., protivno propisima o izgradnji objekata, planiranju i uređenju prostora, započeo građenje objekta bez prethodno pribavljenje građevinske dozvole, na način što je, protivno odredbi čl. 69 Zakona o uređenju prostora i izgradnji objekata, ozidao etaže prizemlje i sprat, dimenzija u osnovi 15,0 x 14,0 m, i izlio armiranobetonsku ploču nad njima i vertikalne i horizontalne serklaže, bez prethodno pribavljene građevinske dozvole i tehničke dokumentacije, pri čemu je bio svjestan svog djela i htio njegovo izvršenje i svjestan da je njegovo djelo zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 50,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva P. Kt. br. 25/12 od 18.11.2014. godine okrivljenom N. V. stavljeno je na teret da je učinio krivično djelo građenje objekta bez građevinske dozvole iz čl. 326a Krivičnog zakonika. Zastupnik optužbe je u završnoj riječi u cjelosti ostao pri podnijetom optužnom predlogu i predložio sudu da okrivljenog oglasi krivim i osudi po zakonu.

Okrivljeni N. V. u odbrani navodi da je tokom oktobra 2011. godine angažovao radnike za izgradnju kuće u selu V. u GO T., na kat. parcelama broj .... i .... KO T.. Na mjestu gdje je predmetna kuća izgrađena nekada se nalazila stara kuća njegovih roditelja, koju je on srušio, i izgradio ovu novu kuću, za koju nije imao građevinsku dozvolu, mada se prije toga kod mještana raspitao i saznao da ne postoji urbanistički plan koji obuhvata njegovo selo, te da su svi oni gradili bez dozvole. Nakon što su sačinjeni zapisnici o inspekcijskoj kontroli, bio je kod inspektora koji ga je uputio kome da se obrati sa zahtjevom za izdavanja građevinske dozvole, koji zahtjev mu je odbijen i rečeno mu da gradi objekat i da ide u A., jer tako svi rade. Predmetna kuća je u svemu izgrađena prema građevinskim standardima i prema projektu koji je za istu imao, u osnovi 14 x 15 m, i ima prizemlje i sprat, a čim se steknu uslovi za legalizaciju pribaviće svu potrebnu dokumentaciju i izmiriće sve neophodne dadžbine prema državi. U završnoj riječi pridružio se završnoj riječi branioca i istakao da mu je žao zbog učinjenog djela.

Branilac okrivljenog u završnoj riječi je, budući da je okrivljeni priznao izvršenje krivičnog djela koje mu se stavlja na teret, zamolio sud da cijeneći brojne olakšavajuće okolnosti okrivljenom izrekne što blažu krivičnu sankciju.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE …./…. od .. .. …. godine na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni tokom oktobra i decembra .... godine, u selu V., na katastarskoj parceli broj .... i .... Katastarska opština T., protivno propisima o izgradnji objekata, planiranju i uređenju prostora, započeo građenje objekta bez prethodno pribavljene građevinske dozvole, na način što je, protivno odredbi člana 69 Zakona o uređenju prostora i izgradnji objekata, ozidao etaže prizemlje i sprat, dimenzija u osnovi 15,0 x 14,0 m, i izlio armiranobetonsku ploču nad njima i vertikalne i horizontalne serklaže, bez prethodno pribavljene građevinske dozvole i tehničke dokumentacije.

Članom 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a tokom postupka je utvrđeno da okrivljeni nije imao navedenu dozvolu.

Okrivljeni je postupajući na navedeni način, bio svjestan svog djela i htio je njegovo izvršenje, znajući da je za građenje objekta neophodno prethodno dobijanje građevinske dozvole, pa je preduzimajući radnju početka izgradnje objekta, protivno zakonskim propisima, bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela građenje objekta bez građevinske dozvole iz čl. 326a Krivičnog zakonika.

Prilikom odlučivanja o krivičnoj sankciji sud je, u smislu čl. 42 st. 1 Krivičnog zakonika, cijenio sve okolnosti koje utiču na njen izbor i visinu, pa je od olakšavajućih okolnosti cijenio njegove lične prilike, da je oženjen, otac šestoro djece, starije životne dobi, njegov raniji život i s tim u vezi njegovu raniju neosuđivanost, koja je utvrđena uvidom u izvod iz registra kaznenih evidencija Ministarstva pravde KE …./…. od .. .. …. godine, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, shodno čl. 45 st. 1 tač. 1 i 46 st. 1 tač. 5 Krivičnog zakonika, okrivljenom ublažio kaznu ispod zakonom zaprijećenog minimuma, i utvrdio mu kaznu zatvora u trajanju od 3 (tri) mjeseca, nalazeći pritom da okrivljenom nije nužno izreći kaznu, već mu je primjenom čl. 53 i 54 Krivičnog zakonika, izrekao uslovnu osudu, nalazeći da će se ovom mjerom upozorenja uz rok provjeravanja od 1 (jedne) godine u dovoljnoj mjeri uticati da okrivljeni ubuduće ne čini krivična djela, te da će se na taj način u cjelosti ostvariti svrha izricanja uslovne osude iz čl. 52 st. 2 Krivičnog zakonika, a u okviru opšte svrhe izricanja krivičnih sankcija iz čl. 4 st. 2 Krivičnog zakonika.

Kako je okrivljeni oglašen krivim, sud ga je obavezao da na ime troškova postupka plati iznos od 50,00 eura, a koji se odnosi na ime paušala kao dijela troškova krivičnog postupka, određenog prema trajanju i složenosti postupka i imovinskim prilikama okrivljenog, shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana .. .. .... godine
ZAPISNIČAR S U D I J A
Edina Kraja, s.r. Rade Ćetković, s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja