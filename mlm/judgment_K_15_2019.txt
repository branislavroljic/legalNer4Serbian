U IME CRNE GORE
K.br.15/2019
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog B. M., koga po službenoj dužnosti brani M. P., advokat iz P., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br.3/19 od 25.02.2019.godine, koju je na ročištu povodom odlučivanja o sporazumu o priznanju krivice zastupala Suzana Milić - državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 31.05.2019. godine, donio je
P R E S U D U
Optuženi:

B. M., zvani "M.",JMB ..., od oca R. i majke R., rođene M., rođen .... godine u V... B...- Republika Srbija, sa prebivalištem u V... B..., Ul. M... O... ... stan 3 - Republika Srbija, državljanin Srbije, ugostiteljski tehničar, nezapslen, oženjen, otac dvoje djece od kojih je jedno maloljetno lice, završio srednju turističku školu, lošeg imovnog stanja, neosuđivan, u pritvoru od 12.01.2019. godine
KRIV JE
Zato što je:

Dana 12.01.2019.godine, sa područja Opštine Podgorica, neovlašćeno radi prodaje prenosio 31850 grama konoplje - marihuane,supstance proglašene za opojne droge Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/18), iako je bio svjestan da se radi o opojnoj drogi i da prenošenjem iste u svrhu prodaje postupa neovlašćeno i protivpravno pa je to i htio, tako što je ovu opojnu drogu upakovanu u 43 pakovanja neovlašćeno, za nagradu u iznosu od 600,00€, prenosio sakrivenu u dva za to specijalno izgrađena bunkerima ispod prednjih sjedišta i u zadnjem dijelu motornog vozila marke "A...", reg. oznaka Bg ..., kojim je upravljao, u čemu je otkriven istog dana na graničnom prelazu Šćepan Polje, opština Nikšić, gdje je kontrolisan od strane ovlašćenih policijskih službenika Odsjeka za borbu protiv droge - Grupe VII Nikšić, Granične policije i Carinske ispostave, kada je istu htio preko tog graničnog prelaza dalje da prenese radi prodaje, preko teritorije Bosne i Hercegovine u Republiku Hrvatsku, do mjesta Staro Selo na autoputu prema Zagrebu, kojom prilikom mu je ova opojna droga oduzeta,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36, 42, 45 i 46. i 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku
O S U Đ U J E
Na kaznu zatvora, u trajanju od 1 (jedne) godine i 7 (sedam) mjeseca.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMET
ODUZIMA SE opojna droga konoplja u količini od 31850 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela, kao i putničko motorno vozilo marke "Audi A4", registarskih oznaka BG 1030 PG i mobilni telefon marke "Nokia", plave boje, kao sredstva upotrijebljenog za izvršenje krivičnog djela.

Na osnovu člana 112. i 113. st. 1. Krivičnog zakonika Crne Gore, od optuženog B. M., ODUZIMA se novac u iznosu od 600,00€ eura, kao imovinska korist pribavljenja izvršenjem krivičnog djela, koji se po pravosnažnosti presude ima uplatiti u korist budžeta Crne Gore.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, te da na ime sudskog paušana Višem sudu u Podgorici na broj žiro računa 832-7113-04, uplati iznos od 100,00€, sve u roku od 15 dana od dana pravosnažnosti presude donijete na osnovu sporazuma o priznanju krivice, dok će o troškovima postavljenog mu branioca po službenoj dužnosti, sud odlučiti naknadno posebnim rješenjem po pribavljanju podataka o njihovoj visini, shodno zaključenom sporazumu.

O b r a z l o ž e nj e
Optužnicom Višeg Državnog tužilaštva u Podgorici Kt.br. 3/19 od 25.02.2019. godine, optuženom B. M., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 30.05.2019. godine, Više Državno tužilaštvo dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 31.05.2019.godine, sud je pročitao dokaze predložene optužnicom i to: Služenu zabilješku Uprave policije - Sektor granične policije - Stanica granične policije Plužine, broj 10 od 12.01.2019. godine i izvršio uvid u fotodokumentaciju CB Nikšić broj 18/19 od 12.01.2019. godine, potvrdu o rpivremeno oduzetim predmetima Uprave policije - Sektor granične policije - Stanica granične policije Plužine, broj 1/19 od 12.01.2019.godine, Izvještaj o hemijskom vještačenju Forenzičkog centra Danilovgrad br. 324/19 od 12.02.2019. godine, pročitao Zapisnik Kt.(sp) br. 52/19, Zapisnik o pregovaranju Kt.(sp) br. 52/19 i Sporazum o priznanju krivice Kt.(sp) br. 52/19 svi od 30.05.2019. godine i Izvod iz kaznene evidencije Ministarstva Unutrašnjih poslova R. Srbije na ime optuženog, broj 235-2692/19 od 24.04.2019. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 1(jedne) godine i 7 (sedam) mjeseca srazmjerna stepenu krivice optuženog i težini počinjenog krivičnog djela. Naime, po ocjeni ovog suda, priznanje optuženog za izvršeno krivično djelo, prihvatanje krivice za isto, njegove lične prilike da je otac dvoje djece od kojih je jedno maloljetno, te raniji život optuženog tj. neosuđivanost, predstavljaju naročito olakšavajuće okolnosti koje opravdavaju ublažavanje kazne zatvora ispod zakonom propisanog minimuma za predmetno krivično, nalazeći da će se ovako odmjerenom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno članu 112. i 113. st. 1. Krivičnog zakonika Crne Gore, sud je obavezao optuženog da imovinsku korist stečenu krivičnim djelom u iznosu od 600,00 eura uplati u budžet Crne Gore, u roku od 15 dana od dana donošenja ove presude, pod prijetnjom prinudne naplate.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga konoplja u količini od 31850 grama, koja droga se ima uništiti po pravosnažnosti presude donijete na osnovu sporazuma o priznanju krivice, kao i putničko motorno vozilo marke "A...", registarskih oznaka BG ... i mobilni telefon marke "Nokia", plave boje, kao predmeti upotrebljeni za izvršenje krivičnog djela, a kako bi se otklonili stanja i uslovi da optuženi ubuduće ne vrši krivična djela.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, paušala u iznosu od 100,00€, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, te da na ime sudskog paušana Višem sudu u Podgorici na broj žiro računa 832-7113-04, uplati iznos od 100,00€, sve u roku od 15 dana od dana pravosnažnosti presude donijete na osnovu sporazuma o priznanju krivice, dok će o troškovima postavljenog mu branioca po službenoj dužnosti, sud odlučiti naknadno posebnim rješenjem po pribavljanju podataka o njihovoj visini, shodno zaključenom sporazumu.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 31.05. 2019.godine
Zapisničar S U D I J A
Novčić Slobodanka s.r. Tabaš Predrag s.r.

Za tačnost otpravka tvrdi i ovjerava namještenik suda
Novčić Slobodanka