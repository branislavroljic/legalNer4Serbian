K. br. 848/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Ljiljane Ivanović, u krivičnom postupku protiv okrivljenog J.Đ., zbog krivičnog djela građenje objekta bez prijave i dokumentacije za građenje iz čl. 326a Krivičnog zakonika Crne Gore, nakon javnog glavnog pretresa održanog 31.03.2021. godine, u prisustvu zastupnice optužbe Aleksandre Rakočević - savjetnice u Osnovnom državnom tužilaštvu u Podgorici i okrivljenog, izrekao je i istog dana objavio,
P R E S U D U
Okrivljeni: J.Đ., JMB ..., sa nadimkom J., od oca D. i majke R. rođene V., rođen ... godine u P., sa prebivalištem u P. – Ulica M.R. bb (adresa za prijem pošte firma A.E., M., Ć., D.), državljanin Crne Gore, razumije crnogorski jezik, koji je i njegov jezik, vozač, oženjen, otac jednog djeteta, pismen, završio srednju školu, srednjeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Tokom prve polovine septembra 2020. godine, u naselju T., u P., svjestan svog djela čije je izvršenje htio, znajući da je njegovo djelo zabranjeno, započeo građenje objekta bez prethodno podnijete prijave i dokumentacije za građenje, na način što je, na katastarskim parcelama broj 3008 i 3012 KO T., suprotno čl. 91 Zakona o planiranju prostora i izgradnji objekata, započeo građenje prizemnog objekta u osnovi 9 x 9 metara i to tako što je uradio sokl visine 60 cm, izlio AB horizontalne i vertikalne serklaže, ozidao zidove od blok opeke, postavio krovni pokrivač i PVC stolariju na vratima i prozorima, a da za navedene radove prethodno nije podnio prijavu i dokumentaciju nadležnom državnom organu,
- čime je izvršio krivično djelo građenje objekta bez prijave i dokumentacije za građenje iz čl. 326a Krivičnog zakonika.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i čl. 54 Krivičnog zakonika i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom J.Đ. je optužnim predlogom Osnovnog državnog državnog tužilaštva u Podgorici Kt. 1474/20 od 27.10.2020. godine stavljeno na teret krivično djelo građenje objekta bez prijave i dokumentacije za građenje iz čl. 326a Krivičnog zakonika Crne Gore. Zastupnica optužbe je u završnoj riječi ostala pri podnijetom optužnom predlogu, predloživši sudu da okrivljenog oglasi krivim i osudi po zakonu.

Okrivljeni J.Đ. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je mu je drug N.V., nakon što je zbog problema sa pedofilom koji mu je napao dijete prodao kuću na M., dao plac u T. da napravi kuću. Predmetnu kuću je izgradio na navedenom placu, na katastarskim parcelama br. 3008 i 3012 KO T. onako kako je ucrtana po planu, pri čemu je manja nego što je to planom predviđeno. Prije nego što je izgradio kuću nikome nije podnio prijavu i dokumentaciju za građenje iste, niti se je obraćao bilo kojoj državnoj instituciji, veće je gradio na svoju ruku. U momentu kontrole od strane inspekcije objekat je bio u osnovi 9x9 metara, a nakon kontrole je predao zahtjev za legalizaciju ovog objekta i ušao u postupak legalizacije. Bio je prinuđen da na ovaj način rješava stambeno pitanje, jer nije mogao da razmišlja da li će mu se djetetu ponovo nešto desiti. U momentu kontrole objekat je bio u osnovi 9x9 metara, a uradio je sokl visine 60 cm, izlio AB horizontalne i vertikalne serklaže, ozidao zidove od blok opeke, postavio krov i PVC stolariju.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 2500/2020 od 03.11.2020. godine, na ime okrivljenog J.Đ., od koga zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni tokom prve polovine septembra 2020. godine, u naselju T., u P., započeo građenje objekta bez prethodno podnijete prijave i dokumentacije za građenje, na način što je, na katastarskim parcelama broj 3008 i 3012 KO Tološi, suprotno čl. 91 Zakona o planiranju prostora i izgradnji objekata, započeo građenje prizemnog objekta u osnovi 9 x 9 metara i to tako što je uradio sokl visine 60 cm, izlio AB horizontalne i vertikalne serklaže, ozidao zidove od blok opeke, postavio krovni pokrivač i PVC stolariju na vratima i prozorima, a da za navedene radove prethodno nije podnio prijavu i dokumentaciju nadležnom državnom organu.

Članom 91 Zakona o planiranju prostora i izgradnji objekata propisano je da investitor gradi objekat na osnovu prijave građenja i dokumentacije propisane ovim zakonom, a tokom postupka je utvrđeno da okrivljeni nije imao navedenu dozvolu.

Okrivljeni je postupajući na navedeni način, bio svjestan svog djela, odnosno da preduzima radnju početka gradnje objekta, i to protivno zakonskim propisima, bez prethodno podnijete prijave građenja i dokumentacije za građenje, pa je to i htio. Time je u radnjama okrivljenog pored objektivnih ostvaren i subjektivni element bića krivičnog djela građenje objekta bez prijave i dokumentacije za građenje iz čl. 326a Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je oženjen i otac jednog djeteta, njegov raniji život i s tim u vezi neosuđivanost, koja je utvrđena iz izvoda iz registra kaznenih evidencija Ministarstva pravde KE 2500/2020 od 03.11.2020. godine, kao i njegovo držanje poslije učinjenog krivičnog djela koje se ogleda u potpunom i jasnom priznanju krivičnog djela i krivice, te ispoljenom kajanju, dok otežavajućih okolnosti nije bilo. Cijeneći navedene olakšavajuće okolnosti kao naročito olakšavajuće, shodno čl. 45 st. 1 tač. 3 i čl. 46 st. 1 tač. 5 Krivičnog zakonika Crne Gore, sud je okrivljenom ublažio kaznu ispod zakonom zaprijećenog minimuma i utvrdio mu kaznu zatvora u trajanju od tri mjeseca, nalazeći pritom da okrivljenom nije nužno izreći kaznu, već mu je primjenom čl. 53 i čl. 54 Krivičnog zakonika Crne Gore, izrekao uslovnu osudu, nalazeći da će se ovom mjerom upozorenja uz rok provjeravanja od jedne godine u dovoljnoj mjeri uticati da okrivljeni ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova krivičnog postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 31.03.2021. godine
ZAPISNIČARKA S U D I J A
Ljiljana Ivanović,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Ljiljana Ivanović