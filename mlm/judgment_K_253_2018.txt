K. br. 253/18
U IME CRNE GORE
OSNOVNI SUD U PODGORICI, po sutkinji Željki Jovović, uz učešće samostalne referentkinje Danijele Rajković kao zapisničarke, u krivičnom predmetu protiv okrivljenog A. J., zbog krivičnog djela sprječavanje službenog lica u vršenju službene dužnosti iz čl. 375 st. 1 Krivičnog zakonika Crne Gore, po optužnom predlogu ODT Podgorica Kt. br. 666/18 od 10. 05. 2018. godine, nakon pravosnažnosti rješenja o usvajanju sporazuma o priznanju krivice, dana 17. 07. 2018. godine donio je

P R E S U D U
Okrivljeni:

A. J., JMB xxxxxxxxxxxxx, od oca F. i majke A., rođene M., rođen xx. xx. 19xx. godine u Podgorici, sa prebivalištem u mjestu, crnogorski državljanin, govori crnogorski jezik, pismen, završio srednju školu, taksi vozač, neoženjen, bez djece, lošeg imovnog stanja, neosuđivan.

Kriv je

Što je:

Dana 17. aprila 2018. godine, oko 23:30 časova, u blizini ugostiteljskog objekta "Forum", na Trgu Nezavisnovsti, Glavni grad Podgorica, svjestan svoga djela čije izvršenje je htio, znajući da je njegovo djelo zabranjeno, silom i prijetnjom da će neposredno upotrijebiti silu, spriječio službeno lice, komunalnog inspektora Glavnog grada Podgorica, oštećenog - Ž. L., u vršenju službene radnje koju preduzima u okviru svojih ovlašćenja, na način što je u trenutku kada je oštećeni prišao nepropisno parkiranom taksi vozilu marke "Škoda Fabia", registarskih oznaka PG TH xxx, u kojem je na mjestu vozača sjedio okrivljeni, kako bi izvršio službenu radnju legitimisanje taksi vozača i slikanje nepropisno parkiranog vozila, isti mu odgoviro "ko si ti da ti dajem dokumenta" i vozilo nepropisno preparkirao u blizini prodavnice "Elmag", zbog čega je oštećeni ponovo prišao vozilu u namjeri da izvrši službenu radnju, kojom prilikom je okrivljeni izašao iz vozila, a potom ga uhvatio rukom u predjelu vrata, dok mu je drugom oduzeo fotoaparat prijeteći mu "dođi da ja tebi pokažem", nakon čega je iz predmetnog fotoaparata izvadio memorijsku karticu, aparat bacio na obližnju korpu, a potom se vratio u vozilo i napustio lice mjesta,
- čime je izvršio krivično djelo sprječavanje službenog lica u vršenju službene dužnosti iz čl. 375 st. 1 Krivičnog zakonika Crne Gore.

Pa sud okrivljenog A. J. primjenom citiranih zakonskih propisa, te članova 4 st. 2, čl. 32, 36, 42, 45 st. 1 i čl. 51 st. 1 Krivičnog zakonika Crne Gore i čl. 226, 229, 239 i 374 Zakonika o krivičnom postupku,
O S U Đ U J E
Na kaznu rad u javnom interesu, u trajanju od 120 (stotinu dvadeset) časova, a koja kazna će se izvršiti za vrijeme od 3 (tri) mjeseca, u koju kazu se ima uračunati vrijeme lišenja slobode od 18. 04. 2018. godine od 00:50 časova, do 19. 04. 2018. godine do 11:05 časova, s tim što ne može biti duža od 60 (šesdeset) časova u toku 1 (jednog) mjeseca,.

Ukoliko okrivljeni ne bude vršio rad u javnom interesu, ova kazna će se zamijeniti kaznom zatvora, tako što će se za svakih započetih 60 (šesdeset) časova rada u javnom interesu, zamijeniti kaznom zatvora u trajanju 1 (jednog) mjeseca.

Oštećeni Ž. L. se radi ostvarivanja imovinskopravnog zahtjeva upućuje na parnični postupak.

Obavezuju se okrivljeni da na ime troškova krivičnog postupka plati iznos od 101,50 eura, od čega 30,00 eura po osnovu paušala a 71,50 eura na ime troškova angažovanja vještaka medicinske struke, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Osnovno državno tužilaštvo u Podgorici je optužnim predlogom Kt. br. 666/18 od 10. 05. 2018. godine, stavilo na teret okrivljenom A. J., izvršenje krivičnog djela sprječavanje službenog lica u vršenju službene dužnosti iz čl. 375 st. 1 Krivičnog zakonika Crne Gore.

Nakon podnošenja optužnog predloga sudu, državni tužilac u ODT-u, okrivljeni i njegov branilac su zaključili sporazum o priznanju krivice dana 16. 07. 2018. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državni tužilac pružio dovoljno dokaza o krivici okrivljenog A. J. i da je okrivljeni u vrijeme, mjesto i na način opisan u izreci ove presude učinio krivično djelo sprječavanje službenog lica u vršenju službene dužnosti iz čl. 375 st. 1 Krivičnog zakonika Crne Gore.

Odlučujući o kazni iz sporazuma o priznanju krivice zaključenog između stranaka, u koju kaznu je shodno čl. 51 Krivičnog zakonika Crne Gore, uračunato vrijeme lišenja slobode, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, imajući pritom u vidu okolnosti koje stoje na strani okrivljenog, a koje je cijenila državna tužiteljka prilikom pregovaranja o kazni, i to da okrivljeni ranije nije osuđivan, da je mlađe životne dobi i da je izrazio kajanje zbog izvršenog krivičnog djela, dok otežavajućih okolnosti nije bilo, pa će se i po nalaženju ovog suda sa izrečenom kaznom na okrivljenog u dovoljnoj mjeri uticati da ubuduće ne čini krivična djela, čime će biti ostvarena svrha kažnjavanja iz čl. 32 Krivičnog zakonika Crne Gore, u vezi sa opštom svrhom propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Oštećeni Ž. L. je radi ostvarivanja imovinskopravnog zahtjeva upućen na parnični postupak, shodno čl. 239 Zakonika o krivičnom postupku.

Okrivljeni je, shodno čl. 227 Zakonika o krivičnom postupku, obavezan da plati troškove krivičnog postupka u ukupnom iznosu od 101,50 eura, od čega na ime troškova medicinskog vještačenja u iznosu od 71,50 eura i na ime sudskog paušala iznos od 30,00 eura, koji iznos je odmjeren shodno dužini trajanja postupka, složenosti predmeta i imovinskim prilikama okrivljenog.

Sa iznijetih razloga, na osnovu čl. 303 st. 1 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 17. 07. 2018. godine.

ZAPISNIČARKA SUTKINJA
Danijela Rajković,s.r. Željka Jovović,s.r.

PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.

ZTO: Danijela Rajković
ZAPISNIČARKA SUTKINJA
Danijela Rajković Željka Jovović
DN-a: Primjerak presude dostaviti:

- ODT Podgorica,
- Okrivljenom i braniocu adv. H. G.,
- Oštećenom,
- a/a
Postupljeno dana __________________
Namještenik suda __________________