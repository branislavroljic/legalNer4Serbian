K. br. 67/17
U IME CRNE GORE
OSNOVNI SUD U BIJELOM POLJU, sudija pojedinac Ivan Adamović, uz učešće samostalnog referenta zapisničara Draginje Bošković, rješavajući po privatnoj krivičnoj tužbi punomoćnika privatnog tužioca E.a K.a A.M.S., od 27. 04. 2017. godine, podnijetoj protiv okrivljenog A.B.iz Bijelog Polja, zbog krivičnog djela laka tjelesna povreda iz čl. 152 st. 1 Krivičnog zakonika Crne Gore, nakon održanog glavnog i javnog pretresa, u prisustvu privatnog tužioca E.a K.a, njegovog punomoćnika A.M.S., okrivljenog A.B.i njegovog branioca A.V.B., dana 06. 11. 2017. godine, donio je i objavio,

P R E S U D U
Okrivljeni A.B., JMBG- ..., od oca M. i majke I., rođene H., rođen ... godine u Bijelom Polju, sa prebivalištem u mjestu N., opština Bijelo Polje, državljanin Crne Gore, sa završenom osnovnom školom, oženjen, otac dvoje djece, srednjeg imovnog stanja, osuđivan,
-na osnovu čl. 373 st. 1 tačka 2 Zakonika o krivičnom postupku Crne Gore,
OSLOBAĐA SE OD OPTUŽBE
Kojom je predstavljeno da je:

-Dana 24. 04. 2017. godine, oko 11:30 časova, ispred zgrade Osnovnog i Višeg suda u Bijelom Polju, svjestan svog djela čije je izvršenje htio i znajući da je njegovo djelo zabranjeno, zatvorenom desnom šakom udario privatnog tužioca u predjelu lijevog obraza, nanoseći mu tako laku tjelesnu povredu u obliku blagog otoka i hiperemije kože lica,
-čime bi izvršio krivično djelo laka tjelesna povreda iz čl.152 st.1 Krivičnog zakonika Crne Gore,
-jer nije dokazano da je izvršio krivično djelo za koje je optužen.

Troškovi krivičnog postupka padaju na teret privatnog tužioca, a o istima će biti odlučeno posebnim rješenjem, shodno čl. 230 ZKP-a CG.

Radi ostvarivanja imovinsko – pravnog zahtjeva, privatni tužilac se upućuje na parnični postupak, shodno čl. 239 ZKP-a CG.

O b r a z l o ž e nj e
Punomoćnik privatnog tužioca E.a K.a A.M.S., podnio je privatnu krivičnu tužbu, dana 27. 04. 2017. godine, protiv okrivljenog A.B., zbog krivičnog djela laka tjelesna povreda iz čl. 152 st. 1 Krivičnog zakonika Crne Gore. Prije davanja završnih riječi punomoćnik privatnog tužioca izmijenio je činjenični opis optužbe, pa je u tom smislu sadržano u izreci ove presude.

Glavni pretres je održan i zaključen u prisustvu privatnog tužioca E.a K.a, njegovog punomoćnika A.M.S., okrivljenog A.B.i njegovog branioca A.V.B..

Privatni tužilac E. K. u završnoj riječi je izjavio da prihvata završnu riječ svog punomoćnika A.M.S., koji je u istoj naveo da iz dokaza provedenih tokom postupka nesumnjivo proizilazi da je okrivljeni umišljajno izvršio krivično djelo koje mu je privatnom tužbom stavljeno na teret. Iz iskaza saslušanih svjedoka i privatnog tužioca se vidi da počev od dana kada je nastradao K.B., odnosno od dana pokretanja sudskog postupka, koji se vodi povodom njegove smrti, privatni tužilac E. K., konstantno biva izložen jakim pritiscima, prijetnjama i napadima od strane rodbine nastradalog K.a, a najviše od strane njegovog ujaka V.B.a kritičnog dana i od okrivljenog koji je brat od strica stradalog K.a. Obzirom da je privatni tužilac određen za svjedoka u pomenutom sudskom postupku koji se vodi protiv A.S., to su napadi okrivljenog i ostalih, bili usmjereni na zastrašivanje privatnog tužioca, kako bi on dao iskaz koji bi odgovarao članovima porodice B. i B., jer je očigledno da nijesu bili zadovoljni iskazom koji je privatni tužilac dao u pomenutom postupku pred državnim tužiocem. Dalje navodi, da se u ovom nezadovoljstvu okrivljenog, iskazom privatnog tužioca koji je on kao svjedok dao u pomenutom sudskom postupku, vidi motiv izvršenja predmetnog krivičnog djela. Dalje je naveo, da privatni tužilac nema rođene braće, pa su njegove dvije sestre K.M.a i M.I.a, pošle sa njim na pomenuto suđenje kako bi mu bile jedina zaštita i podrška, znajući pri tom da će njihov brat, kao i svakog puta do tada, biti izložen najgrubljim napadima, uvredama, prijetnjama od strane rodbine stradalog K.a, do čega je kritičnog dana i došlo, kada je privatni tužilac izudaran od strane tri lica, među kojima je bio i okrivljeni.

Saslušani svjedoci su u svojim iskazima jasno i precizno opisali na koji način, odnosno kojim redosledom je privatni tužilac dobijao udarce u predjelu glave. Kontrola istinitosti ovih iskaza može se izvršiti njihovim dovođenjem u vezu sa nalazom vještaka ljekara, u kom je konstatovano više povreda na glavi privatnog tužioca, koje po svom položaju i mehanizmu nastanka ukazuju da ih je prouzrokovalo više lica. Međutim, svi saslušani svjedoci su jasno opisali prvi udarac kojim je okrivljeni udario privatnog tužioca, desnom zatvorenom šakom u predjelu lijevog obraza, čiji opis odgovara i njihovom međusobnom položaju. Takođe navodi, da umišljaj odnosno htjenje izvršenja krivičnog djela okrivljenog vidi se i iz njegovog iskaza u kom on priznaje da je udario privatnog tužioca, ali ga navodno nije udario u predjelu lica iako je to htio, već ga je navodno promašio i zakačio laktom o rame, koji dio iskaza je falsifikovao i usmjerio na izbjegavanje krivične odgovornosti. Okolnost da je okrivljeni učestvovao u napadu na privatnog tužioca sa još dva lica, dakle, u grupi, predstavlja otežavajuću okolnost, odnosno biće jednog drugog krivičnog djela, a imajući u vidu da je privatni tužilac bio samo sa dvije sestre, tj. nije imao nikog od lica muškog pola, koji bi stali u njegovu odbranu i zaštitu, od brojčano i fizički jačih napadača. Dalje navodi da, privatni tužilac kao pasivni subjekt, ničim nije izazvao izvršenje predmetnog krivičnog djela, već da je jedini njegov "grijeh" bio taj što je određen za svjedoka u pomenutom sudskom postupku i što je dao iskaz koji nije odgovarao njegovim napadačima. Okolnost da je okrivljeni udario privatnog tužioca, za vrijeme pauze tokom jednog sudskog postupka ispred zgrade suda, i u prisustvu većeg broja službenika policije predstavlja otežavajuću okolnost iz koje se vidi upornost, drskost i čvrsta riješenost da se izvrši predmetno krivično djelo. Kao otežavajuće okolnosti sud treba da uzme u obzir i pobude usled kojih je izvršeno krivično djelo, a koje se ogledaju u pokušaju da se zastraši privatni tužilac kako bi kao svjedok dao odgovarajući iskaz, kao i raniju osuđivanost okrivljenog. Konačno je predložio da sud okrivljenog oglasi krivim, osudi ga po zakonu i obaveže ga na naknadu troškova krivičnog postupka.

Okrivljeni A.B. ne priznaje izvršenje djela koje mu je stavljeno na teret, niti krivicu za isto a u svojoj odbrani u bitnom je naveo da je kritičnog dana bio na suđenju A.S., koje se odvijalo u velikoj sali Višeg suda u Bijelom Polju. Kada je sudija dao pauzu izašao je ispred zgrade suda i silazeći niz stepenice suda primjetio je svoju sestru od strica A. B. kako leži na pločniku ispred ulaznih stepenica suda. U tom trenutku je vidio kako nju, dok je u ležećem položaju, gađaju novčanikom i telefonima sestre E.a K.a, i kako E. K., koji je bio udaljen od njegove sestre od strica negdje oko 2m, istu psuje, kao i njenog oca i ujaka. Dalje navodi da je tada u afektu krenuo prema E.u K.u i zamahnuo da ga udari pesnicom, s tim što ga nije zakačio pesnicom, jer se on izmakao, već ga je svojim laktom moguće zakačio u predjelu ramena, što je jedini kontakt koje je imao sa E.om K.em. Dalje navodi da on nije zadao udarac E.u K.u u predjelu lijeve strane njegove glave, odnosno lica niti mu je te povrede nanio ako ih ima. Navodi i to da je E.a K.a od ranije poznavao, te da su se pored njega ispred stepenica suda nalazile njegove sestre i druga rodbina, te da su svi bili u blizini pozicije kojom je on morao proći kada je izlazio iz suda, kao i porodica sada pokojnog oštećenog, te da nikada nije imao nikakav konflikt sa E.om K.em, kao ni kritičnog dana sve dok se nijesu sreli na stepenice.

U završnoj riječi okrivljeni je izjavio da prihvata završnu riječ svog branioca A.V.B., koji je u istoj izjavio da sama činjenica da je privatni tužilac tokom postupka više puta mijenjao činjenični opis privatne tužbe na najbolji način potvrđuje tezu odbrane da okrivljeni nije izvršio predmetno krivično djelo. Privatni tužilac je potvrdio na glavnom pretresu da je u kritičnom događaju zadobio više udaraca od više lica, pa je čak i potvrdio i pokazao da su udarci u predjelu čas desne, čas lijeve strane lica i obraza, a i na glavnom pretresu kada je davao primjedbe na nalaz i mišljenje vještaka medicinske struke pokazao je da je imao otok u predjelu desne, pa lijeve strane lica. Dokazi izvedeni na glavnom pretresu koji se odnose na saslušanje svjedoka obezvrijeđeni su prvo zbog stepena srodstva lica koja su saslušana u svojstvu svjedoka, njihove krajnje pristrasnosti, a pored toga kako privatni tužilac, tako i svjedokinja K. M.a, prekršajno su odgovarali za isti događaj pred Sudom za prekršaje u Bijelom Polju i u tom postupku su nepravosnažno oglašeni krivim. Dalje je naveo da sve i da je tačno da je okrivljeni zadao udarac oštećenom u predjelu lijeve strane lica, na osnovu nalaza i mišljenja vještaka medicinske struke jasno proizilazi da se u konkretnom slučaju ne radi o povredi tijela, niti da je na ovaj način narušeno zdravlje privatnog tužioca, pa se crvenilo lijevog obraza nikako ne može smatrati povredom, pa ni lakom tjelesnom povredom, te da je na glavnom pretresu privatni tužilac činjenično precizirao privatnu tužbu na način što je predstavio da je privatni tužilac imao blagi otok na lijevom obrazu, što ne proizilazi iz medicinske dokumentacije, a što se tiče crvenila vještak se izjasnio da isto ne čini tjelesnu povredu i detaljno je opisao uzrok crvenila, te kada se dovede takvo činjenično stanje sa odbranom okrivljenog jasno je da u radnjama okrivljenog nema elemenata krivičnog djela lake tjelesne povrede iz čl.152 st.1 KZ-a, pa je predložio da sud istog oslobodi od optužbe, zbog nedostatka dokaza.

Radi utvrđivanja odlučnih činjenica i krivice okrivljenog sud je u dokaznom postupku izveo dokaze: saslušao u svojstvu svjedoka privatnog tužioca E.a K.a, saslušao svjedoke I.M., M.u K., E.a I.a, pročitao nalaz i mišljenje vještaka medicinske struke dr M.S., od 24. 08. 2017. godine i pojašnjenje dato na zapisniku od 06. 11. 2017. godine i izvršio uvid u izvod iz registra kaznene evidencije na ime okrivljenog.

Sud je cijenio iskaz privatnog tužioca E.a K.a, koji je u svom iskazu u bitnom naveo da je kritičnog dana bio u sali Višeg suda u Bijelom Polju na suđenju A.S.. U pauzi suđenja izašao ispred zgrade suda i po silasku niz stepenice stao je na ulicu. Zatim mu je prišao V.a B. i počeo da govori u smislu da li se sjetio šta se desilo, a zatim je počeo da ga psuje i da mu prijeti. Nakon toga prišle su mu njegove dvije sestre I.M.i M.a K., a V.a je počeo i njih da psuje i da im prijeti. Zatim mu je prišao A.B. i bez ikakve priče, ili obraćanja, zadaje mu udarac pesnicom u predjelu lijeve jagodične kosti. Nakon ovog zadaje mu pesnicom udarac još jedno lice i to u predjelu desne jagodične kosti, nakon čega mu jedno treće lice zadaje udarac u predjelu desnog uha. Nakon kritičnog događaja imao je krvni podliv ispod lijevog oka i osjećao je bol u predjelu lijeve strane nosa i podliv ispod desnog oka. Naveo je da je na početku suđenja u salu Višeg suda ušao sam i zatim su sve svjedoke udaljili ispred, te da je prozivku za svjedočenje čekao ispred velike sale Višeg suda. U jednom trenutku su izašli sudije i neko je rekao da je pauza od 11:30 do 12:00 časova. Kritični događaj, odnosno njegov verbalni sukob sa V.om, a zatim i njegov napad desio na nekih metar ipo od zadnje stepenica ulaza suda - na ulici. Njegove sestre I.M.i M.a K. su došle na suđenje zajedno sa njim, samoinicijativno, a nijesu ulazile u salu, već su bile ispred suda. Dalje je naveo da je bilo policije u holu suda, međutim, i pored njihovog prisustva on je osjećao strah. Ne može da objasni zašto je izašao ispred suda, a vidio je da svi izlaze, pa je i on izašao, te da nije vidio da je bilo ko gađao u pravcu porodice B.a po izlasku iz zgrade suda. Sjeća se da je A. B. u jednom trenutku pritrčala do V.e B.a, te da je njegovu sestru I.M. neko udario nekoliko puta, jer se ona u jednom trenutku postavila ispred njega. Kazao je da u kritičnom događaju jeste pokušao da udari A.B., ali u tome nije uspio. Prije kritičnog događaja on i A.B. su se družili, nijesu bili u zavađi.

Sud je cijenio iskaz svjedokinje I.M.koja je u svom iskazu u bitnom navela da je kritičnog dana zajedno sa ocem I. K.em, sestrom M.om K. i bratom E.om K.em, došla u sud kako bi prisustvovala suđenju A.S.. U salu suda su pustili samo njenog oca I.a, a njen brat E. je bio svjedok u tom postupku. Bile su u zgradi suda ispred velike sale kada su najavili pauzu, pa su izašli ispred suda i stali na ulicu. U jednom trenutku E.u prilazi čovjek u odijelu, za koga je kasnije saznala da je V.a B. i obraća mu se u smislu: "Hoćeš li da promijeniš izjavu, jesi li se prisjetio," i psuje ga, a E. mu, takođe, odgovara psovkom, a zatim se ona postavlja do E.a, nakon čega im prilazi Iljaz B. i kaže E.u: "Bježi odavde, glavu ću ti osjeći", a zatim mu prilazi A.B. i zadaje udarac E.u pesnicom u predjelu lijeve strane lica. Navodi da je ona tada počela da plače i da doziva policiju, nakon čega im prilazi još jedno lice i zadaje udarac E.u, a ne zna gdje mu je zadao udarac, a zatim još jedno treće lice u odijelu sa kravatom prilazi i zadaje udarac E.u. Dalje navodi, da nije vidjela da je bilo ko tokom ovog događaja padao, odnosno nije vidjela nikakvo žensko lice na podlozi, te da je njena sestra M.a držala u rukama njen telefon, E.ov telefon, novčanik i neki katalog. Navela je i da nije vidjela da je njena sestra M.a bilo koga gađala telefonima i novčanikom, a telefon joj je ispao tokom pokušaja nje i njene sestre da zaštite E.a tokom tog dogadjaja.Dalje je navela da je razlog dolaska na suđenje bio taj što nakon svakog saslušanja njenog brata E.a, porodica B. i ostali provociraju njenog brata zbog svjedočenja.

Sud je cijenio iskaz svjedokinje M.e K. koja je u svom iskazu u bitnom navela, da su ona, njen otac I., sestra I. htjeli da prisustvuju suđenju A.S., a da je njen brat E. bio svjedok u tom postupku. U sudnicu su dozvolili ulazak samo njenom ocu I.u, a kako za nju i sestru nije bilo mjesta, to su njih dvije čekale ispred suda. U jednom trenutku bile su na vrhu stepenica do ulaznih vrata suda, kada je izašao njen brat E., pa su njih troje sa E. I.em sišli niz stepenice suda i stali na ulicu ispred suda. Nakon ovoga E.u prilazi V.a B. i govori mu nešto u smislu: "Jesi li se prisjetio", a zatim mu prijeti i počeo je da ga psuje, tako da mu je E. uzvratio na jednu psovku. Dalje navodi, da se nakon toga ona postavila između E.a i V.e, i da V.a nastavlja da prijeti svima njima, te da je nakon toga primijetila da E.u sa lijeve strane prilazi okrivljeni i zatim zadaje jedan, a možda i dva udarca E.u u predjelu lijeve starne lica, (pokazujući predio između lijeve sljepoočnice i lijeve jagodične kosti). Takođe je navela, da je nakon toga došlo do gužve i da nije vidjela da li je E.u još neko zadavao udarce. Dalje je navela, da nije vidjela tokom ovog događaja da je neko pao na podlogu, te kada se postavila između V.e i E.a da ih razdvoji, bila je licem okrenuta prema V.i. U jednom trenutku porodica V.ina je njega "odvukla" od njih, a okrivljeni je prišao sa strane njenom bratu E.u, te da je primijetila momenat kad je okrivljeni zadao udarac njenom bratu E.u.

Sud je cijenio iskaz svjedoka E.a I.a, koji je u svom iskazu u bitnom naveo da se kritičnog dana nalazio u sali Višeg suda u Bijelom Polju, gdje je pozvan kao svjedok u predmetu protiv S.a. Kada je došlo do pauze u suđenju izašao je zajedno sa E.om K.em ispred zgrade suda. Stajali su ispred stepeništa suda i tada je E.u K.u prišao V.a B., unio mu se u lice i kazao u smislu jesi li se prisjetio, a zatim ga i opsovao, nakon čega je K. E. i njega ospovao.Dalje navodi da je nakon toga K.u prišao A.B., i dok je E. razgovarao sa V.om, odnosno dok je bio licem okrenut prema njemu, zadaje udarac pesnicom E.u u predjelu lijeve strane lica, nakon čega je E. odvojen, jer se umješalo dosta ljudi. Dalje navodi da se nije mješao u događaj, jer je pod uslovnom osudom i da je licem bio okrenut prema B.u kada je udario K.a. Pojašnjava da udarac koji je B. zadao K.u je završio u predjelu lijeve strane lica, a da se ne može precizno izjasniti, te da misli da je B. K.u zadao udarac desnom rukom, odnosno da je vidio udarac u letu, tj.vidio je zamah ruke i stegnutu šaku.Naveo je i to da se ne može tačno sjetiti ko je sve bio ispred stepeništa, a da zna da su osim njih dvojice bile i E.ove sestre, te da A. B. u tom momentu nije vidio ispred suda.

Sud je cijenio nalaz i mišljenje vještaka medicinske struke dr M.S. od 24. 08. 2017. godine, koji je u svom nalazu naveo da se iz priložene medicinske dokumentacije, odnosno ljekarskog izvještaja specijaliste otorinolaringologa iz Opšte bolnice u Bijelom Polju od 24. 04. 2017. godine vidi da je E. K. dana 24. 04. 2017. godine zadobio povredu u vidu otoka i crvenila kože lica u predjelu desne jagodične kosti dimenzija 4x5 cm, crvenila kože lijevog obraza i crvenila kože iza desne usne školjke, koje povrede, kako pojedinačno tako i zbirno spadaju u laku tjelesnu povredu. Vještak je našao i to da su navedene povrede nastale najmanje od tri udarca tupotvrdom mehaničkom silom u predjelu glave i da su iste mogle nastati na način kako je to opisao oštećeni.

Pojašnjavajući dati nalaz i mišljenje, vještak dr M.S.je, na zapisniku od 06. 11. 2017. godine, izjavio da ostaje u svemu pri osnovnom nalazu, te pojašnjava da se ne može sa sigurnošću izjasniti da se radi o tjelesnoj povredi kod oštećenog u predjelu lijevog braza, jer to nije precizno opisano, već je opisano samo kao crvenilo lijevog obraza. Smatra da je kolega (koji je vršio pregled) navedeni opis u izvještaju dao više po kazivanju oštećenog, nego kao objektivni nalaz, jer obično pacijenti prilikom pregleda kažu ljekaru u kom predjelu su zadobili udarce, usled čega ljekari podlegnu takvom utisku, pa opišu određene promjene odnosno crvenilo. Vještak je pojasnio i to da riječ hipermija u prevodu znači pojačana prokrvljenost i da može da dođe do otoka na dijelu tijela koji je zahvaćen hipermijom, s tim što u konkretnom slučaju toga nema, jer nema opisa da je došlo do otoka. Moguće je da hipermija nastane usled udarca pesnicom slabijeg inteziteta, s tim što ta površina ne bi bila na cijelom obrazu. Nalaz i mišljenje vještaka medicinske struke dr M.S. od 24.08.2017.godine, kao i pojašnjenje istog od 06.11.2017.godine, sud je cijenio i u potpunosti prihvatio.

Iz izvoda iz registra kaznenih evidencija na ime okrivljenog, sud je utvrdio da je isti raniije osuđivan.

Cijeneći navode privatne krivične tužbe i odbrane okrivljenog, dovodeći je u vezi sa izvedenim dokazima, te cijeneći svaki dokaz pojedinačno i u međusobnoj vezi, shodno čl. 370 ZKP CG, sud je stanovišta da nije dokazano da je okrivljeni izvršio krivično djelo koje mu je stavljeno na teret, pa je istog oslobodio od optužbe, a na osnovu čl. 373 st. 1 tač. 2 ZKP-a CG.

Naime, okrivljeni tokom postupka nije sporio da je zamahnuo da udari pesnicom E.a K.a, ali da istog nije udario pesnicom, jer se on izmakao, već da ga je moguće zakačio laktom u predjelu ramena, dok je tokom postupka sporio da je zadao udarac E.u K.u u predjelu lijeve strane njegove glave, odnosno lica, te i ako su takve povrede nanijete, on mu iste nije nanio.

Privatnom krivičnom tužbom, koju je privatni tužilac E. K. podnio preko svog punomoćnika, a koju je punomoćnik privatnog tužioca, prije davanja završnih riječi, izmijenio na način da je okrivljenom A. B.u stavljeno na teret da je dana 24. 04. 2017. godine, oko 11:30 časova, ispred zgrade Osnovnog i Višeg suda u Bijelom Polju, svjestan svog djela čije je izvršenje htio i znajući da je njegovo djelo zabranjeno, zatvorenom desnom šakom udario privatnog tužioca u predjelu lijevog obraza, nanoseći mu tako laku tjelesnu povredu u obliku blagog otoka i hiperemije kože lica, čime bi izvršio krivično djelo laka tjelesna povreda iz čl. 152 st. 1 Krivičnog zakonika Crne Gore.

Dakle, bitno obilježje predmetnog krivičnog djela, odnosno posledica istog, treba da bude nastanak tjelesnih povreda kod oštećenog, odnosno konkretno lakih tjelesnih povreda. Kako je izmijenjenom optužbom predstavljeno da je okrivljeni zadao udarac oštećenom stisnutom šakom u predjelu lijevog obraza i da je u tom predjelu oštećeni zadobio navodno laku tjelesnu povredu u vidu blagog otoka i hiperemije, te kod činjenice da se vještak medicinske struke decidno izjasnio da u predjelu lijevog obraza oštećenog nema tjelesne povrede, a da opis sadržan u medicinskoj dokumentaciji na ime oštećenog hiperemija u prevodu znači pojačana prokrvljenost i da može da dođe do otoka na dijelu tijela koji je zahvaćen hipermijom, s tim što u konkretnom slučaju toga nema, jer nema opisa da je došlo do otoka.

Imajući u vidu prethodno istačeno te kod činjenice da okrivljeni negira izvršenje krivičnog djela stavljenog mu na teret, a izvedenim dokazima nije potvrđena teza optužbe da je isti izvršio krivično djelo laka tjelesna povreda iz čl.152 st.1 Krivičnog zakonika Crne Gore, na način kako je to predstavljeno izmijenjenom optužbom, sud je primjenom odredbe čl. 373 st. 1 tač. 2 ZKP CG okrivljenog oslobodio od optužbe. Pri tom, sud je imao u vidu načelo "in dubio pro reo", prema kojem ako i nakon pribavljanja svih raspoloživih dokaza i njihovog izvođenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog zakonika ili Zakonika o krivičnom postupku, sud će donijeti odluku koja je povoljnija za okrivljenog. To znači, da činjenice koje idu na štetu okrivljenog moraju biti potpuno dokazane, što u konkretnoj stvari nije slučaj, dok se činjenice koje idu u korist okrivljenog uzimaju za dokazane i onda kada u pogledu njihove dokazanosti postoji sumnja.

Shodno čl. 230 ZKP CG, sud je donio odluku da troškovi postupka padaju na teret privatnog tužioca, a o istima će biti odlučeno posebnim rješenjem.

Shodno čl. 239 ZKP-a CG, a radi ostvarivanja imovinsko – pravnog zahtjeva, sud je privatnog tužioca E.a K.a, uputio na parnični postupak.

Sa iznijetog je odlučeno kao u izreci presude, shodno čl. 373 st. 1 tačka 2 ZKP-a CG.

OSNOVNI SUD U BIJELOM POLJU

Dana 06. 11. 2017. godine
ZAPISNIČAR, S U D I J A,
Draginja Bošković Ivan Adamović