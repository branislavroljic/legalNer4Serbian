K. br. 179/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljene J. Š., zbog krivičnog djela napad na službeno lice u vršenju službene dužnosti u podstrekavanju iz čl. 376 st. 3 u vezi st. 1 u vezi čl. 24 Krivičnog zakonika Crne Gore, nakon javnog glavnog pretresa održanog 22.04.2020. godine, u prisustvu državne tužiteljke S. R., okrivljene i njenog branioca adv. B. R. iz Ct, dana 24.04.2020. godine izrekao je i objavio
P R E S U D U
Okrivljena: J. Š., JMB ..., od oca J. i majke S., rođene D., rođena ... godine u M., sa prebivalištem u Pg - Ul. III s. br. .., državljanka Crne Gore, razumije crnogorski jezik, koji je i njen jezik, pekarka, neudata, bez djece, pismena, završila srednju školu, lošeg imovnog stanja, osuđivana presudom Osnovnog suda u Podgorici K. br. 689/19 od 27.12.2019. godine zbog krivičnog djela nasilničko ponašanje putem podstrekavanja iz čl. 399 u vezi čl. 24 Krivičnog zakonika Crne Gore, koja je samo u dijelu odluke o kazni preinačena presudom Višeg suda u Podgorici Kž. br. 186/20 od 11.03.2020. godine na način što je okrivljena osuđena na kaznu zatvora u trajanju od 5 mjeseci u koju joj je uračunato vrijeme provedeno u pritvoru od 26.10.2019. godine, protiv koje se ne vodi postupak za drugo krivično djelo,
Na osnovu čl. 373 st. 1 tač. 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

Dana 23.10.2019. godine, u večernjim časovima, u Ulici š. b. u Pg, svjesna svog djela, čije je izvršenje htjela i svjesna da je njeno djelo zabranjeno, podstrekavala mldb. I. M. da napadne službeno lice - državnu tužiteljku u Osnovnom državnom tužilaštvu u Podgorici A. K., u vezi sa vršenjem njene tužilačke dužnosti tj. podstrekavala istog na izvršenje krivičnog djela napad na službeno lice u vršenju službene dužnosti iz člana 376 stav 3 u vezi stava 1 Krivičnog zakonika Crne Gore, na način što je predložila mldb. I. M. da polije benzinom putničko motorno vozilo koje koristi tužiteljka K. A., te potom da vozilo zapali, zbog toga što je tužiteljka K. A., navodno "zatvorila" L. J. iz Pg, sa kojim je ista u emotivnoj vezi i nije joj u tri navrata dozvolila da posjeti L. J. u Z.-u, te je predložila da u tu svrhu iznajme vozilo, kojim će pratiti kretanje tužiteljke K. A., kako bi utvrdili gdje tužiteljka stanuje i koje vozilo koristi, te gdje isto parkira, a potom da će mldb. I. M. odvesti iznajmljenim vozilom do mjesta gdje treba da izazove požar na vozilu tužiteljke K. A., te da će nakon toga pomoći maloljetnom I. M. da pobjegne sa lica mjesta, a ukoliko mldb. I. M. ne želi da izvrši navedeno krivično djelo, da će pronaći neko drugo lice koje će isto izvršiti,
- čime bi izvršila krivično djelo napad na službeno lice u vršenju službene dužnosti putem podstrekavanja iz čl. 376 st. 3 u vezi st. 1 u vezi čl. 24 Krivičnog zakonika Crne Gore.

Nužni izdaci okrivljene i nužni izdaci i nagrada branioca će biti isplaćeni iz posebnog razdjela budžeta za rad sudova, a sud će o njihovoj visini odlučiti posebnim rješenjem, shodno čl. 230 st. 5 Zakonika o krivičnom postupku.

O b r a z l o ž e nj e
Okrivljenoj J. Š. je optužnim predlogom Osnovnog državnog tužilaštva u Ct Kt. br. 134/19 od 15.11.2019. godine stavljeno na teret izvršenje krivičnog djela napad na službeno lice u vršenju službene dužnosti u podstrekavanju iz čl. 376 st. 3 u vezi st. 1 u vezi čl. 24 Krivičnog zakonika Crne Gore u sticaju sa krivičnim djelom nasilničko ponašanje u podstrekavanju iz čl. 399 u vezi čl. 24 Krivičnog zakonika Crne Gore, a u vezi čl. 48 Krivičnog zakonika Crne Gore.

Presudom Osnovnog suda u Podgorici K. br. 689/19 od 27.12.2019. godine okrivljena J. Š. je oglašena krivom zbog krivičnog djela nasilničko ponašanje putem podstrekavanja iz čl. 399 u vezi čl. 24 Krivičnog zakonika Crne Gore i osuđena na kaznu zatvora u trajanju od šest mjeseci u koju joj je uračunato vrijeme provedeno u pritvoru od 26.10.2019. godine pa nadalje, dok je oslobođena od optužbe kojom je predstavljeno da je izvršila krivično djelo napad na službeno lice u vršenju službene dužnosti putem podstrekavanja iz čl. 376 st. 2 u vezi st. 1 u vezi čl. 24 Krivičnog zakonika Crne Gore.

Presudom Višeg suda u Podgorici Kž. br. 126/20 od 11.03.2020. godine uvažena je žalba Osnovnog državnog tužilaštva Cetinje i ukinuta je presuda Osnovnog suda u Podgorici K. br. 689/19 od 27.12.2019. godine u dijelu koji se odnosi na oslobođanje od optužbe, dok je u dijelu koji se odnosi na osuđujući dio preinačena samo u dijelu odluke o kazni na način što je okrivljeni zbog krivičnog djela nasilničko ponašanje putem podstrekavanja iz čl. 399 u vezi čl. 24 Krivičnog zakonika Crne Gore osuđena na kaznu zatvora u trajanju od pet mjeseci u koju joj je uračunato vrijeme provedeno u pritvoru.

Shodno čl. 446 u vezi čl. 412 Zakonika o krivičnom postupku sud je u ponovnom suđenju kao osnovu uzeo samo onaj dio optužbe koji se odnosi na ukinuti dio presude.

Državna tužiteljka je u završnoj riječi ostala pri podnijetom optužnom predlogu predlažući sudu da okrivljenu oglasi krivom i da je osudi po zakonu.

Okrivljena je u odbrani datoj u prethodnom postupku i na glavnom pretresu saglasno u bitnom navela da već tri godine živi u porodičnoj kući J. L. sa kojim je u emotivnoj vezi. U vezi suđenja njenom momku J. L. zna samo da je sudija za istragu bio M. P., a ne zna ko je bio tužilac tom prilikom. Išla je u posjetu J. L. prvih mjesec dana dok je bio u istrazi, čekala bi njegovu majku u kolima, a ona je išla kod sudije za dozvolu. Međutim, nakon optuženja sudija N. R. je rekla da ona ne može ići u posjetu dok ne izvadi od notara uvjerenje da su u vanbračnoj zajednici. Ne zna zašto je maloljetni M. I. rekao da je ona organizovala nešto u smislu paljenja vozila državne tužiteljke. Nije joj poznato ime državne tužiteljke A. K., ne zna o kome se radi, niti kako izgleda. Nije imala ništa da izjavi u završnoj riječi.

Branilac okrivljene je u završnoj riječi u bitnom naveo da državna tužiljteka nije dokazala osnovanost optužbe te da smatra da sud ne treba prihvatiti njen predlog iz žalbe na prethodnu prvostepenu presudu u kojem je tražila da sud upodobi činjenično stanje u optužbi sa presude. Predložio je da sud donese istu presudu i po istom osnovu kako je to učinio u prethodnom prvostepenom postupku.

Sud je u dokaznom postupku na saglasan predlog stanaka pročitao iskaz svjedokinje oštećene A. K. dat u izviđaju na zapisniku Osnovnog državnog tužilaštva Cetinje Kt. br. 134/19 od 13.11.2019. godine i na zapisniku o glavnom pretresu K. br. 689/19 od 20.12.2019. godine, na saglasan predlog stranaka pročitao iskaz svjedoka maloljetnog Miljajima Idrizija dat u prisustvu njegovog zakonskog zastupnika u izviđaju na zapisniku Osnovnog državnog tužilaštva Podgorica Kt. br. 1651/19 od 25.10.2019. godine i na zapisniku o glavnom pretresu K. br. 689/19 od 20.12.2019. godine, te pročito izvod iz registra kaznenih evidencija Ministarstva pravde KE 631/2020 od 22.04.2020. godine.

Svjedokinja oštećena A. K. je u iskazima datim u izviđaju i na glavnom pretresu saglasno u bitnom navela da je u avgustu 2019. godine, kao dežurni tužilac upoznata da je aktivirana eksplozivna naprava u dvorištu kuće M. S., službenika Uprave za izvršenje krivičnih sankcija. Izdala je naredbu da se izvrši uviđaj na licu mjesta i angažovala vještaka iz oblasti zaštite od požara i eksplozija, a događaj je kvalifikovala kao krivično djelo nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore i izazivanje opšte opasnosti iz čl. 327 Krivičnog zakonika Crne Gore. Naložila je preduzimanje daljih mjera i radnji u cilju utvrđivanja identiteta učinioca predmetnih krivičnih djela, nakon čega je operativnim radnjama utvrđen identitet učinioca, tačnije kao učinioci su identifikovani J. L. i maloljetni T. I. Nakon saslušanja osumnjičenog J. L. donijela je rješenje o zadržavanju, a potom je sudu predložila da imenovanom odredi pritvor, koji predlog je i uvažen. Dva mjeseca prije predmetnog događaja je saslušavala J. L. u svojstvu svjedoka u drugom predmetu i istog ne poznaje po bilo kojoj drugoj relaciji, osim kao državni tužilac. Toga dana, dok je odlučivala da li će donijeti rješenje o zadržavanju J. L., čula je neku buku na hodniku, pa je izašla na vrata kancelarije da vidi o čemu se radi i tom prilikom rekla službenicima policije, koji su je obavijestili da je pristupila T. L., majka J. L., sa namjerom da ostvari kontakt s njom, da istu udalje. Nakon nekoliko dana je dobila poziv od službenika sa prijavnice Suda za prekršaje, koji se nalazi u istoj zgradi gdje su i prostorije Osnovnog tužilaštva u Podgorici, koji joj je saopštio da je pristupila majka J. L. i da traži da je primi kako bi joj izdala dozvolu da ga posjeti u pritvoru, pa kako ista nije stranka u postupku rekla je službenicima obezbjeđenja da je upute na sudiju za istragu, radi dobijanja dozvole za posjetu. Početkom oktobra 2019. godine nenajavljena i nepozvana u njenu kancelariju je pristupila ženska osoba starosti između 40 i 50 godina, srednjeg rasta, duže plave kose, koja se predstavila kao T. L., majka J. L. i počela razgovor u smislu da bi ona trebalo ponovo da sasluša svjedoka T. I., kojom prilikom je toj ženskoj osobi saopštila da njen sin ima branioca po službenoj dužnosti, te da će uslijediti suđenje na kom će imati priliku da iznesu sve što ide u prilog njegovoj odbrani. Od strane službenika policije CB Podgorica, a kasnije i od kolega je saznala da je djevojka J. L. nagovarala maloljetnog M. I., brata T. I., da je prate, da utvrde koje vozilo posjeduje, gdje živi, a sve sa najerom da isto zapale. Takođe je saznala da su o tome upoznati od maloljetnog M. I. prilikom prikupljanja obavještenja na okolnosti nekog drugog događaja. J. Š. nije nikad vijdela i ne zna o kome se radi. U završnoj riječi je navela da radnja za koju se okrivljena tereti nesumnjivo predstavlja namjeru napada na njenu imovinu, a što nije krajnji cilj ovog napada već radnje za koje se okrivljena tereti predstavljaju prijetnje izražene kroz konkludentnu radnju koja je nesumnjivo dokazana i koja je preduzeta u namjeri ugrožavanja njene sigurnosti i sigurnosti članova njene porodice, a u vezi sa funkcijom koju vrši, pa je kao prijetnju i doživljava. Stoga od suda traži da okrivljenu oglasi krivom za djelo za koje se tereti. Pridružila se krivičnom gonjenju protiv okrivljene, a imovinskopravni zahtjev nije postavila.

Svjedok maloljetni M. I., koji je saslušan u prisustvu zakonskog zastupnika - oca D. I., je u iskazu datom u izviđaju u bitnom naveo da je kritičnog dana otišao do trafike koja se nalazi na K., blizu stanice policije, kako bi kupio cigare i tamo se sreo sa okrivljenom J. Š. koja radi u navedenoj trafici, a koja je inače djevojka J. L. koji se trenutno nalazi u U.-u. Tom prilikom mu je okrivljena predložila da se dogovore kako će i na koji način da zapale auto državne tužiteljeke koja je "zatvorila" J. L. Ispričala mu je da joj ta državna tužiteljka nije dozvolila čak tri puta da ide u posjetu kod J. L., odnosno vratila je iz kancelarije. Rekla mu je da je ta tužiteljka srednjih godina, plave kose, ali da ne zna gdje živi. Iz tih razloga je predložila da je zajedno 5 - 6 noći prate, da vide gdje živi, gdje parkira svoje vozilo, a da za ove potrebe iznajme vozilo rent a car, da kupe gorivo koje će koristiti prilikom paljenja, a da sve ovo urade u ranim jutarnjim časovima, oko 02:00 ili 03:00 časa ujutru. Takođe mu je rekla da bi ga ona dovezla do mjesta gdje živi državna tužiteljka i da bi sačekala dok polije gorivom vozilo i isto zapali, da bi, kada joj je rekao da ne želi to da radi, okrivljena rekla da će ona naći nekog drugog ko će to uraditi za nju. Na glavnom pretresu je različito naveo da je okrivljenoj kada mu je saopštila da treba da zapali vozilo državne tužiteljke koja ima plavu kosu, rekao da će to uraditi i sjeća se da mu je ona tada rekla da ako on neće to da uradi da će ona naći nekog drugog da to uradi, ali ne zna zašto je ona to izgorovila kada je odmah pristao da to učini. Razlike u kazivanju je pojasnio navodeći da ne zna zašto je to tako u zapisniku pred tužilaštvom i da se ne sjeća da je to rekao, jer je istina je ono što je ispričao na glavnom pretresu. Sa okrivljenom J. Š. se nije dogovarao niti je ona od njega tražila da oni fizički napadnu državnu tužiteljku, već je tebalo samo da zapale njeno vozilo negdje u kasnim večernjim časovima. Osim dogovora i osim toga što su htjeli da ovo učine, nisu preduzeli nijednu radnju, odnosno nisu iznajmili vozilo, nisu pratili državnu tužiteljku, niti su kupili gorivo. Zna da je J. L. momak okrivljene i ona mu je pričala da državna tužiteljka neće da joj dozvoli da mu ide u posjetu. Prije suđenja na njega niko nije uticao u kom pravcu će da svjedoči. Nakon što je branilac okrivljene na glavnom pretresu naveo da je u saznanju da se majka okrivljene interesovala gdje živi svjedok maloljetni M. I. da bi obavila razgovor s njim, svjedok M. I. je naveo da je tačno da je majka okrivljene sa A. K. i M. Đ. dolazila kod njega kući i da ga je tada pitala zašto je prijavio okrivljenu i tom prilikom je od njega tražila da ode u policiju i da promijeni izjavu. Rekao im je da ne zna hoće li to učiniti, odnosno da vjerovatno neće, jer je ispričao samo istinu o onome o čemu su pričali okrivljena i on. Na pitanje da pojasni zašto to nije ispričao kada je pitan da li je neko uticao na njegov iskaz, rekao je da ne zna zašto to nije naveo.

Nakon savjesne ocjene svakog dokaza pojedinačno i u vezi sa ostalim dokazima, dovodeći ih u vezu sa odbranom okrivljene, sud je utvrdio da nije dokazano da je okrivljena izvršila krivično djelo napad na službeno lice u vršenju službene dužnosti putem podstrekavanja iz čl. 376 st. 3 u vezi st. 1 u vezi čl. 24 Krivičnog zakonika Crne Gore.

Iz iskaza svjedoka maloljetnog M. I. je utvrđeno da ga je okrivljena nagovarala da zapale auto državne tužiteljeke koja je "zatvorila" J. L. i koja joj nije dozvolila da mu ide u posjetu i nagovarala ga je da je zajedno 5 - 6 noći prate, da vide gdje živi, gdje parkira svoje vozilo, a da za ove potrebe iznajme vozilo rent a car, da kupe gorivo koje će koristiti prilikom paljenja i da auto zapale u ranim jutarnjim časovima, oko 02:00 ili 03:00 časa ujutru. Iz iskaza svjedoka maloljetnog M. I. sa glavnog pretresa proizilazi da se sa okrivljenom nije dogovarao niti je ona od njega tražila da oni fizički napadnu državnu tužiteljku, već je tebalo samo da zapale njeno vozilo negdje u kasnim večernjim časovima te da osim dogovora i osim toga što su htjeli da to učine, nisu preduzeli nijednu radnju, odnosno nisu iznajmili vozilo, nisu pratili državnu tužiteljku, niti su kupili gorivo. Imajući u vidu da se svjedok maloljetni M. I. tokom čitavog postupka jasno i dosljedno izjašnjavao o ovim činjenicama, a da njegov iskaz u tom dijelu nije opovrgnut bilo kojim dokazom, sud je isti prihvatio, ocijenivši da je istinit.

Iz iskaza svjedokinje oštećene A. K. je utvrđeno da je državna tužiteljka u Osnovnom državnom tužilaštvu u Podgorici i da ne poznaje okrivljenu J. Š., niti svjedoka maloljetnog M. I., jer prema njima nikada nije preduzimala bilo kakve službene radnje. Sud je ovakav iskaz oštećene u potpunosti prihvatio, s obzirom da nije doveden u sumnju nijednim provedenim dokazom.

Za postojanje krivičnog djela napad na službeno lice u vršenju službene dužnosti putem podstrekavanja iz čl. 376 st. 3 u vezi st. 1 u vezi čl. 24 Krivičnog zakonika Crne Gore potrebno je da neko lice sa umišljajem podstrekne, odnosno stvori ili učvrsti kod drugog lica odluku da napadne ili prijeti da će napasti službeno lice, u konkretnom slučaju državnu tužiteljku, u vršenju službene dužnosti odnosno u vezi sa vršenjem njene tužilačke dužnosti.

Predmetnim optužnim aktom se okrivljenoj stavlja na teret da je podstrekavala maloljetnog M. I. da napadne službeno lice - državnu tužiteljku u Osnovnom državnom tužilaštvu u Podgorici A. K., u vezi sa vršenjem njene tužilačke dužnosti.

Radnja krivičnog djela napad na službeno lice u vršenju službene dužnosti iz čl. 376 Krivičnog zakonika Crne Gore je napad na službeno lice ili prijetnja napadom. Napad treba shvatiti u fizičkom smislu, odnosno napad obuhvata radnje koje su fizički i neposredno upravljene na tijelo službenog lica. Pod napadom treba razumjeti sve oblike upotrebe sile u odnosu na tjelesni integritet službenog lica, koji kad ima za posljedicu laku tjelesnu povredu predstavlja teži oblik ovog krivičnog djela. Napad može obuhvatiti i određene radnje koje predstavljaju primjenu sile i prijetnje. Prijetnja napadom je stavljanje u izgled službenom licu da će se napasti na njegov tjelesni integritet, što se može učiniti verbalno, konkludentnim radnjama i sl.

Dokazima izvedenim na glavnom pretresu nije dokazano da je okrivljena podstrekavala maloljetnog Miljajima Idrizija da napadne službeno lice - državnu tužiteljku u Osnovnom državnom tužilaštvu u Podgorici A. K., u vezi sa vršenjem njene tužilačke dužnosti. Niti iz jednog dokaza ne proizilazi da je okrivljena podstrekavala maloljetnog M. I. da izvrši bilo koju radnju koja je podrazumijevala upotrebu sile u odnosu na tjelesni integritet oštećene A. K., odnosno bilo koju radnju koja bi bila fizički i neposredno upravljene na tijelo oštećene. Iz iskaza svjedoka maloljetnog M. I. je jedino utvrđeno da ga je okrivljena nagovarala da zapale vozilo oštećene A. K. Kako je svjedok maloljetni M. I. bio izričit da ga okrivljena nije nagovarala da izvrše bilo kakav fizički napad na oštećenu, a sama okrivljena je negirala izvršenje krivičnog djela stavljenog joj na teret, to po ocijeni suda nije dokazano da je okrivljena učinila djelo za koje je optužena.

Sud je sa posebnom pažnjom cijenio i navode oštećene A. K. da radnja za koju se okrivljena tereti nesumnjivo predstavlja namjeru napada na imovinu oštećene. Sud je sa takvim stanovištem oštećene apsolutno saglasan, ali pritom posebno ukazuje da je zaštitni objekat krivičnog djela napad na službeno lice u vršenju službene dužnosti iz čl. 376 Krivičnog zakonika Crne Gore, koje spada u grupu krivičnih djela protiv državnih organa, tjelesni integritet službenog lica, a ne njegova privatna imovina. Takođe, oštećena je u završnoj riječi posebno istakla da njena imovina nije krajnji cilj predmetnog napada već da radnje za koje se okrivljena tereti predstavljaju prijetnje izražene kroz konkludentnu radnju koja je nesumnjivo dokazana i koja je preduzeta u namjeri ugrožavanja sigurnosti oštećene i sigurnosti njene porodice, a u vezi sa funkcijom koju vrši oštećena pa je kao prijetnju i doživlja. Međutim, kako je okrivljenoj predmetnim optužnim aktom stavljeno na teret da je podstrekavala maloljetnog M. I. da napadne službeno lice, odnosno oštećenu u vezi sa vršenjem njene tužilačke dužnosti, to je sud odlučivao samo u okviru optužbe, odnosno samo o onome što se stavljalo na teret okrivljenoj predmetnim optužnim aktom. Imajući u vidu da se okrivljenoj nije stavljalo na teret da je izvršila radnju krivičnog djela upućujući prijetnju napadom, sud je nije mogao oglasiti krivom za ono što joj se optužbom nije stavljalo na teret, jer bi na taj način prekršio identitet presude i optužbe u smislu čl. 369 st. 1 Zakonika o krivičnom postupku. S tim u vezi, okrivljenoj se nije stavljalo na teret ni izvršenje krivičnog djela ugrožavanje sigurnosti iz čl. 168 Krivičnog zakonika Crne Gore pa izjašnjenje oštećene da je radnje okrivljene shvatila kao prijetnje kojima je imala namjeru da ugrozi sigurnost nje i njene porodice, nisu bile od uticaja na drugačije presuđenje.

Sud je cijenio i navode oštećene koja je tražila osuđujuću presudu, kako bi ona kao državni tužilac, ali i ostale njene kolege mogli svoje službene radnje da preduzimaju nesmetano u uvjerenju da u vršenju svojih službenih radnji i funkcije uživaju zaštitu onih organa države koji su u obavezi da im obezbijede nesmetan i siguran rad. U tom pravcu sud naglašava da će u svakom postupku u kojem se utvrdi krivica učinilaca krivičnih djela protiv državnih organa, na način kako je to i do sada činio, izricati krivične sankcije vodeći striktno računa o njihovoj opštoj svrsi, odnosno da se na takav način suzbijaju djela kojima se povređuju ili ugrožavaju vrijednosti zaštićene krivičnim zakonodavstvom, a kako je to i propisano čl. 4 st. 2 Krivičnog zakonika Crne Gore. Pritom se sud neće i ne smije voditi bilo čijim ličnim interesima, već samo načelom zakonitosti koje je propisano čl. 2 Zakonika o krivičnom postupku. Ukoliko i ostali organi u čijoj je nadležnosti sprovođenje zakona budu funkcionisali na taj način i poštovali navedeno načelo, svim državnim organima će na efikasan način biti obezbijeđen nesmetan i siguran rad.

Oštećena je istakla da bi svaka drugačija odluka suda od osuđujuće presude bila javni poziv izvršiocima krivičnih djela da prema državnim tužiocima, sudijama, ali i drugim službenicima koji se bave otkrivanjem i gonjenjem krivičnih djela, za svaku preduzetu službenu radnju koja bi izvršiocima krivičnih djela predstavljala bilo kakvo ograničenje njihovog komfora i komodideta, primjene metode nezakonitog postupanja u vidu napada na imovinu ovih vršilaca dužnosti koja nesumnjivo predstavlja prijetnju kako njima, tako i članovima njihovih porodica te da na taj način pravnu borbu iz okrvira koji je regulisan zakonom premjeste na polje napada i prijetnji za koje ne bi bili kažnjeni. U tom pravcu sud ističe da Krivični zakonik Crne Gore ne štiti imovinu službenih lica kao takvu, već da i imovina službenih lica uživa zaštitu kao imovina svih ostalih građana Crne Gore. Dok god se zakon u tom dijelu ne izmijeni, postojeće odredbe Krivičnog zakonika Crne Gore se ne mogu analogno tumačiti, jer svaki materijalni propis mora biti jasan i obezbijeđivati pravnu sigurnost. Zaštita imovine od uništenja ili oštećenja se pruža kroz inkriminaciju krivičnog djela uništenje i oštećenje tuđe stvari iz čl. 253 Krivičnog zakonika Crne Gore, koje je zaprijećeno kaznom zatvora do pet godina jedino ukoliko je prouzrokovana šteta u iznosu koji prelazi trideset hiljada eura. Ukoliko bilo koje lice ovu odluku suda shvati kao javni poziv za napad na imovinu službenih lica, a koji napad bi bio u vezi sa obavljanjem njihove službene dužnosti, onda neka istovremeno shvati da će ovaj sud, ukoliko nadležni organi procesuiraju i dokažu krivicu takvog učinioca, kao odgovor na takav napad imati jedino maksimalno zaprijećenu kaznu zatvora i nijednu drugu krivičnu sankciju. Isto tako, dok god djelovanje bilo kog pojedinca bude izvan radnji koje predstavljaju obilježje bića nekog krivičnog djela propisanog Krivičnim zakonikom Crne Gore, takvo djelovanje neće biti tumačeno mimo pravila krivičnog postupka.

Strah oštećene za ličnu bezbjednost i bezbijednost članova porodice u trenutku kada je saznala da je okrivljena podstrekavala maloljetnog M. I. da joj unište ili oštete vozilo, je sasvim opravdan i razumljiv, jer nema pojedinca koji obavlja važne i odgovorne službene dužnosti koji se ne bi isto tako osjetio kada bi dobio sličnu informaciju. Međutim, sud osim objektivnog osjećaja saosjećanja i razumijevanja prema oštećenoj, ne može u konkretnom slučaju donijeti bilo kakvu drugu odluku, jer bi bilo kakva drugačija odluka bila nezakonita.

Imajući u vidu da tokom postupka nije dokazano da je okrivljena učinila krivično djelo napad na službeno lice u vršenju službene dužnosti putem podstrekavanja iz čl. 376 st. 3 u vezi st. 1 u vezi čl. 24 Krivičnog zakonika Crne Gore, sud je okrivljenu, shodno čl. 373 st. 1 tač. 2 Zakonika o krivičnom postupku, oslobodio od optužbe.

Takođe, sud je shodno čl. 230 st. 1 Zakonika o krivičnom postupku odlučio da će se troškovi postupka koji se odnose na nužne izdatke okrivljene i nužne izdatke i nagradu braniocu, isplatiti iz posebnog razdjela budžeta za rad sudova, a sud će o njihovoj visini odlučiti posebnim rješenjem shodno čl. 230 st. 5 Zakonika o krivičnom postupku.

Na osnovu navedenog, a u smislu čl. 373 st. 1 tač. 2 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 24.04.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO: Edina Kraja