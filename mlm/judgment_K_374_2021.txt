K.374/21/21
U IME CRNE GORE
OSNOVNI SUD U KOTORU, kao prvostepeni krivični sud po sudiji pojedincu Danijeli Samardžić, uz učešće zapisničara Vladimirke Popović, u krivičnom predmetu protiv M.G. zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog Zakonika CGor, koji se vodi po optužnom predlogu ODT Kotor Kt.br. 617/21 od 16.11.2021.godine, nakon pravosnažnosti rješenja o usvajanju sporazuma o priznanju krivice, dana 09.03.2022.godine donio je

PRESUDU

Optuženi M.G.,sa nadimkom K., JMB ., od oca Đ. i majke G., rođene G., rođen 23.11.1992.godine u S., R.A., sa prebivalištem u B., M. bb, državljanin R.A., koji razumije crnogorski jezik, dok je njegov jezik albanski, neoženjen, bez djece, pismen, sa završenom osnovnom školom, po zanimanju radnik, lošeg imovnog stanja, protiv kojeg se vodi postupak za drugo krivično djelo pred Višim državnim tužilaštvom u Podgorici, u pritvoru po rješenju Višeg suda u Podgorici,
Kriv je

Dana 30.septembra 2021.godine u porodičnoj kući R.J.u selu Markovići, opština Budva, u kojoj stanuje kao podstanar, neovlašćeno držao vatreno oružje i municiju, na način što je suprotno odredbičlana 5 stav 2 u vezi člana 4 stav 3 Zakona o oružju (Sl list CG.br. 010/15), u ormaru u dnevnoj sobi, držao pušku marke "Crvena zastava ", model 48, calibra 7,9 mm, fabričkog broja A6697, kod koje su skraćeni i cijev i kundak - tzv. Kratež, zatim u fioci drvenog sata na regalu u dnevnoj sobi, držao 11 komada municije, koja municija je prepravljena-ručno rađena na mjere nepoznatog kalibra, kao i 8 komada municije, koju je držao u bijeloj plastičnoj kesi u starinskoj metalnoj pegli, od kojih su dva komada tzv. "podkalibarski" meci, oznaka "Chedidite"-12 na dnu i "Subcaliber riffle slug" na obodu, četiri komada metaka sa dvije kuglice unutar čaure oznaka "Chedidite - 12 na dnu i "Duble ball" na obodu, i dva komada metka sa olovnim kuglicama prečnika 4,5 mm oznaka "Cheddite"-12 na dnu i 4,5 mm na obodu, za koje oružje i municiju nije posjedovao odgovarajuću ispravu o oružju, pri čemu je bio svjestan svog djela čije izvršenje je htio, znajući da je njegovo djelo zabranjeno,
- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog Zakonika CG
Pa sud okrivljenog na osnovu naprijed navedene krivičnopravne odredbe i članova 4,5,13,14,15,32,36,42, i 75. Krivičnog zakonika i člana 229, 368 i 374 ZKP-a
O S U Đ U J E
Na kaznu zatvora u trajanju od 4(četiri) mjeseca koju će okrivljeni izdržavati nakon pravosnažnosti presude, a koja kazna se ima izdržavati u prostorijama u kojima stanuje u Budvi, Markovići bb.

Obavezuje se okrivljeni dana ime troškova postupka plati iznos od 100,00 eura na žiro račun Vrhovnog državnog tužilaštva 832-1187-31 i da plati sudski paušal u iznosu od 30,00 eura na žiro račun Osnovnog suda u Kotoru 832-16-52 u roku od 15 dana od dana pravosnažnosti presude.

Shodno čl. 75 KZ-a okrivljenom se izriče
MJERA BEZBJEDNOSTI
Oduzimanja predmeta krivičnog djela i to:

- puška marke "Crvena z astava ", model 48, calibra 7,9 mm, fabričkog broja A6697, kod koje su skraćeni i cijev i kundak - tzv. Kratež,
-11 komada municije, koja municija je prepravljena-ručno rađena na mjere nepoznatog kalibra,
-8 komada municije, od kojih su dva komada tzv."podkalibarski" meci,oznaka "Chedidite"-12 na dnu i "Subcaliber riffle slug" na obodu,četiri komada metaka sa dvije kuglice unutar čaure oznaka "Chedidite-12 na dnu i "Duble ball" na obodu, i dva komada metka sa olovnim kuglicama prečnika 4,5 mm oznaka "Cheddite"-12 na dnu i 4,5 mm na obodu, koji su oduzeti od okrivljenog M.G. uz potvrdu o privremeno oduzetim predmetima UP OB Budva od 30.09.2021.godine.

O b r a z l o ž e nj e
Optužnim predlogom ODT Kotor Kt.br.617/21 od 16.11.2021.godine stavljeno je na teret okrivljenom M.G. izvršenje krivičnog djela nedozvoljeno držanje oružja i eksplozivnih materija iz člana 403.stav 1 Krivičnog zakonika CG.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma, pročitani su: optužni predlog ODT Kotor Kt.br. 617/21 od 16.11.2021.godine, službena zabilješka UP CB Budva 17/12 broj 03-217/21-5/1077 od 30.09.2021.godine, službena zabilješka UP CB Budva 17/3 br. 02-215/21-9637 od 30.09.2021.godine, zapisnik o pretresanju stana i drugih prostorija UPCBBudva br. 17/3-3-02-215/21-9633 od 30.09.2021.godine, potvrda o privremeno oduzetim predmetima UP CB Budva 17/3-3-02-215-21-9634 od 30.09.2021.godine, izvještaj o uzorkovanju tragova sa lica mjesta UP CB Budva br. 17/3-1-02-232/21-9635 od 30.09.2021.godine, izvještaj o balističkom vještačenju Forenzičkog centra u Danilovgradu br. 2916/21 od 10.11.2021.godine, izvršio uvid u CD sa fotoelaboratom br. 474/2021.

Iz sadržine prikupljenih dokaza na koje okrivljeni i njegov branilac nijesu imali nikakve primjedbe, sud je zaključio da je ODT Kotor pružio dovoljno dokaza o krivici optuženog M.G. i da je okrivljeni u vrijeme i na način opisan u izreci ove presude učinio krivično djelo nedozvoljeno držanje oružja i eksplozivnih materija iz člana 403 stav 1 CG, za koje ga je ovaj sud oglasio krivim, a nakon što je u svemu prihvatio sporazum o prizanju krivice.

Odlučujući o krivičnoj sankciji iz sporazuma o priznanju krivice zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Ovo sa razloga što je optuženi porodičan čovjek, otac jednog djeteta, ranije nije osudjivan, pa ga je osudio na kaznu zatvora u trajanju od (4) četiri mjeseca koju će izdržavati u prostorijama stanovanja, smatrajući da će se izrečenom krivičnom sankcijom ostvariti svrha kažnjavanja predvidjena članom 32 KZ-a, a u okviru opšte svrhe izricanja krivičnih sankcija iz člana 4 KZ-a, odnosno da će izrečena kazna zatvora uticati na okrivljenog da ubuduće ne čini krivična djela, te mu je shodno čl.75 Krivičnog zakonika izrečena mjera bezbjednosti oduzimanja predmeta koji su od okrivljenog oduzeti uz potvrdu o privremeno oduzetim predmetima.

Pošto je optuženi oglašen krivim obavezan je da na ime troškova krivičnog postupka plati iznos od 100,00 eura, na žiro račun Vrhovnog državnog tužilaštva 832-1187-31 i na ime sudskog paušala iznos od 30,00 eura, na žiro račun Osnovnog suda u Kotoru 832-16-52, sve u roku od 15 dana od dana pravosnažnosti presude. Paušalni iznos je odmjeren shodno imovnim prilikama optuženog, trajanju i složenosti krivičnog postupka, a ovo na osnovu člana 226. stav 3 ZKP-a.

Sa svega izloženog, a primjenom člana 303 ZKP-a, odlučeno je kao u izreci.

OSNOVNI SUD U KOTORU

Dana, 09.03.2022.godine
Zapisničar SUDIJA
Vladimirka Popović Danijela Samardžić,s.r.

PRAVNA POUKA: Protiv ove presude nema se pravo žalbe