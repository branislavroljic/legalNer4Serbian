U IME CRNE GORE
K.br. 339/13
OSNOVNI SUD U NIKŠIĆU, sudija Perović Ivan, uz sudjelovanje Ćuzović Plane kao zapisničara, odlučujući u krivičnom predmetu okrivljenog Bulajić Milana zbog krivičnog djela krađa iz čl.239 st.1 KZ, po optužnom predlogu ODT-a Nikšić Kt.br. 405/11 od 12.07.2013.g., nakon dovršenog glavnog i javnog pretresa, dana 10.12.2013.g. u prisustvu zamjenika ODT-a Krivokapić Vesne, predstavnika oštećene Elektrodistribucije Mijanović Željka i branioca okrivljenog Bulajić Milana kome se sudi u odsustvu- Stojanović Dragiše advokata iz Nikšića, po zamjeničkom punomoćju advokata Nikolić Vladimira, donio je i istog dana javno objavio

P R E S U D U
Okrivljeni :

BULAJIĆ MILAN od oca Tripa i majke Jelene, rođen 07.08.1932.g. u Nikšiću, nastanjen u mjestu rođenja – Grahovo, selo Jabuke, državljanin Crne Gore, ranije neosuđivan
Kriv je,
Što je:

U periodu od 19.07.2010.g. do 19.10.2010.g. u Nikšiću, svjestan svog djela čije je izvršenje htio, u porodičnoj kući koja se nalazi u selu Jabuke u namjeri da sebi pribavi protivpravnu imovinsku korist, oduzeo električnu energiju sa elektro mreže Elektrodistribucije Nikšić u vrijednosti od 325,14 eura, na način što je na brojilu marke „ iskra „ broj 6078834 pomjerio naponski most u trećoj fazi tako da se utrošak električne energije nije mogao registrovati i na taj način sebi pribavio imovinsku korist u navedenom iznosu,
čime je učinio krivično djelo krađa iz čl. 239 st. 1 Krivičnog zakonika.

Sud okrivljenom shodno čl.4 st.2, čl.42, čl.52, čl.53 i čl.54 Krivičnog zakonika i čl. 374 Zakonika o krivičnom postupku, izriče
USLOVNU OSUDU

Sa kojom mu utvrđuje kaznu zatvora u trajanju od 3 /tri/ mjeseca i istovremeno određuje da se ova kazna neće izvršiti ako okrivljeni u roku od jedne godine po pravosnažnosti presude ne učini novo krivično djelo.

Shodno čl. 239 Zakonika o krivičnom postupku sud dosuđuje oštećenoj Elektrodistribuciji Nikšić imovinsko pravni zahtjev u iznosu od 325,14 eura, koji iznos je okrivljeni dužan uplatiti oštećenom u roku od 3 /tri/ mjeseca po pravosnažnosti presude a u odnosu na ostatak imovinsko pravnog zahtjeva od 789,52 eura radi njegovog ostvarivanja sud oštećenu upućuje na vođenje parničnog postupka.

Obavezuje se okrivljeni da shodno čl. 226 i čl. 229 Zakonika o krivičnom postupku plati troškove krivičnog postupka u iznosu od 74,00 eura u roku od 15 dana po pravosnažnosti presude, pod prijetnjom prinudnog izvršenja, na žiro-račun ovoga suda br. 832-152-32.

Obrazloženje
ODT iz Nikšića optužnim predlogom Kt.br.405/11 stavio je na teret okrivljenom Bulajić Milanu izvršenje krivičnog djela koje je činjenično i pravno bliže opisano izrekom presude, pa je zamjenik ODT-a Krivokapić Vesna koja je zastupala optužbu na glavnom pretresu u završnoj riječi ostala pri istoj, predlažući sudu da okrivljenog oglasi krivim i osudi po zakonu.

Predstavnik oštećene Elektrodistribucije MIJANOVIĆ ŽELJKO istakao je u završnoj riječi da se pridružuje krivičnom gonjenju protiv okrivljenog, ispostavljajući imovinsko pravni zahtjev u iznosu od 1.114,66 eura.

Branilac okrivljenog Bulajić Milana (kome je suđeno u odsustvu na osnovu rješenja krivičnog vanraspravnog vijeća Osnovnog suda Nikšić Kv.br.2871/13 od 03.12.2013.g.) advokat STOJANOVIĆ DRAGIŠA, koji je postupao po zamjeničkom punomoćju advokata Nikolić Vladimira, pozvao se u završnoj riječi na brojne olakšavajuće okolnosti na strani njegovog branjenika, moleći sud da uzme u obzir da je okrivljenom suđeno u odsudtvu pa je izostalo njegovo iznošenje odbrane.

Sud je u dokaznom postupku saslušao svjedoke Pavićević Davora i Perišić Aleksandra, pročitao zapisnik Elektrodistribucije o kontroli mjernog mjesta 0011611 od 19.10.2010.g., na saglasan predlog stranaka pročitao nalaz i mišljenje vještaka elektrostruke Glogovac Ilije od 4.07.2013.g. i pročitao izvod iz kaznene evidencije na ime okrivljenog, dok je sud donio rješenje da se neće kao dokaz izvoditi saslušanje svjedoka Kovačina Gorana, jer ne samo da je zamjenik ODT-a odustao od predloga za izvođenje tog dokaza, čemu se nije protivio branilac okrivljenog već bi i po ocjeni suda insistiranje na izvođenju tog dokaza znatno doprinijelo odugovlačenju postupka.

Svjedok PAVIĆEVIĆ DAVOR naveo je u svom iskazu da se sjeća da je dana 19.10.2010.g. išao u kontrolu kod potrošača Bulajić Milana sa kolegama te da su konstatovali da je naponski most na trećoj fazi pomjeren u krajnji desni položaj tako da brojilo ne registruje potrošnju koja je išla preko te faze a na datu fazu su bili priključeni frižider, šporet i veš mašina, pa su vratili brojilo u ispravno stanje i sve ovo zapisnički konstatatovali.

Svjedok PERIŠIĆ ALEKSANDAR naveo je u svom iskazu da se sjeća da je bio u kontroli kod potrošača Bulajić Milana u mjestu Jabuke i zna da su zatekli da je naponski most na trećoj fazi pomjeren u krajnji desni položaj tako da brojilo ne registruje potrošnju koja je išla preko te faze a na datu fazu su bili priključeni frižider, šporet i veš mašina, pa su vratili brojilo u ispravno stanje a samoj kontroli je prisustvovao potrošač.

ZAPISNIKOM Elektrodistribucije Nikšić 0011611 od 19.10.2010.g. konstatovano je da je kod potrošača Bulajić Milana na mjernom mjestu naponski most na trećoj fazi pomjeren u krajnji desni položaj tako da brojilo ne registruje potrošnju koja je išla preko te faze a na datu fazu su bili priključeni frižider, šporet i veš mašina, pa je u prisustvu vlasnika brojilo vraćeno u ispravno stanje.

Nalazom i mišljenjem sudskog vještaka elektrostruke ing.GLOGOVAC ILIJE od4.07.2013.g., koji je sud prihvatio kao stručan i objektivan, navedeno je da se u slučaju pomjeranja naponskog mosta prekida napon na mjernom kalemu faze pa se utrošak električne energije preko te faze normalno koristi ali se ne registruje potrošnja za naplatu, pri čemu u ovom slučaju količina potrošene električne energije koja na taj način nije registrovana iznosi izražena u novcu 325,14 eura, odnosno 3371,48 kwh za period od tri mjeseca.

Cijeneći sadržinu izvedenih dokaza sud je na nesumnjiv način utvrdio da je okrivljeni Bulajić Milan u periodu od 19.07.2010.g. do 19.10.2010.g. u Nikšiću, svjestan svog djela čije je izvršenje htio, u porodičnoj kući koja se nalazi u selu Jabuke u namjeri da sebi pribavi protivpravnu imovinsku korist, oduzeo električnu energiju sa elektro mreže Elektrodistribucije Nikšić u vrijednosti od 325,14 eura, na način što je na brojilu marke „ iskra „ broj 6078834 pomjerio naponski most u trećoj fazi tako da se utrošak električne energije nije mogao registrovati i na taj način sebi pribavio imovinsku korist u navedenom iznosu, čime je ostvario sva bitna obilježja krivičnog djela krađa iz čl. 239 st. 1 KZ.

Okrivljeni je bio svjestan da preduzimanjem opisanih radnji /pomjeranjem naponskog mosta u trećoj fazi/ sprečava registrovanje utroška električne energije, čime omogućava oduzimanje tuđe pokretne stvari – električne energije, što je očigledno i htio, pa je jasno da je djelovao sa direktnim umišljajem.

Nesporno je da su dana 19.10.2010.g. radnici Elektrodistribucije Nikšić zatekli prilikom vršenja kontrole sledeće stanje kod potrošača Bulajić Milana – da je
naponski most na trećoj fazi pomjeren u krajnji desni položaj tako da brojilo ne registruje potrošnju koja je išla preko te faze a na datu fazu su bili priključeni frižider, šporet i veš mašina što proizilazi iz zapisnika Elektrodistribucije Nikšić i iz iskaza Pavićević Davora i Perišić Aleksandra a shodno rezultatima vještačenja elektrostruke u ovakvoj situaciji prekida se napon na mjernom kalemu faze pa se utrošak električne energije preko te faze normalno koristi ali se ne registruje potrošnja za naplatu pa količina potrošene električne energije koja na taj način nije registrovana iznosi izražena u novcu 325,14 eura, odnosno 3371,48 kwh za period od tri mjeseca.

Prilikom odlučivanja o krivičnoj sankciji sud je u smislu čl.42 KZ kao olakšavajuće okolnosti okrivljenom cijenio činjenicu da se radi o starijem licu ranije neosuđivanom što je utvrđeno iz izvoda iz kaznene evidencije, dok otežavajućih okolnosti nije našao, pa mu je cijeneći da nije bilo svrsishodno izricati efektivnu zatvorsku kaznu primjenom čl.53 i 54 KZ izrečena uslovna osuda, sa uvjerenjem da će se i upozorenjem na izvršenje utvrđene kazne zatvora u trajanju od 3 mjeseca, uz postavljeni uslov sa rokom provjere od jedne godine, računato od pravosnažnosti presude, na okrivljenog dovoljno uticati da ubuduće ne čini krivična djela te da će se u konkretnom slučaju sa uslovnom osudom sa uspjehom ostvariti njena svrha iz čl. 52 KZ a u okviru opšte svrhe propisivanja i izricanja krivičnih sankcija iz čl. 4 st. 2 KZ.

Shodno čl. 239 ZKP-u sud je dosudio oštećenoj Elektrodistribuciji Nikšić imovinsko pravni zahtjev u iznosu od 325,14 eura, koji iznos je okrivljeni dužan uplatiti oštećenom u roku od 3 /tri/ mjeseca po pravosnažnosti presude a u odnosu na ostatak imovinsko pravnog zahtjeva od 789,52 eura radi njegovog ostvarivanja sud je oštećenu uputio na vođenje parničnog postupka.

Sud je obavezao okrivljenog na plaćanje troškova krivičnog postupka u iznosu od 74,00 eura, od čega se iznos od 44,00 eura odnosi na naknadu vještaku elektro struke a iznos od 30,00 eura na paušal kao dio troškova krivičnog postupka srazmjerno trajanju i složenosti krivičnog postupka i imovnom stanju okrivljenog, shodno čl. 226 i čl. 229 ZKP-a.

Iz iznijetih razloga, na osnovu čl.374 ZKP-a odlučeno je kao u izreci presude.

OSNOVNI SUD U NIKŠIĆU, dana 10.12.2013.g.

Zapisničar, SUDIJA,
Ćuzović Plana s.r. Perović Ivan s. r.

ZA TAČNOST OTPRAVKA TVRDI:

radnik suda
PRAVNA POUKA: Protiv ove presude dozvoljena je žalba u roku od 8 dana
od dana prijema iste preko ovog SUDA VIŠEM SUDU
PODGORICA.