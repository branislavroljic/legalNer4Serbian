U IME CRNE GORE
K.br. 155 /19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog P. S. koga brani Đ. D., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 217/19 od 19.11.2019. godine, koju je na ročištu povodom odlučivanja o sporazumu o priznanju krivice zastupala Danka Ivanović Đerić, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 18.02.2020. godine, donio je
P R E S U D U
Optuženi:

P. S., JMB ..., zvani "S.", od oca B. i majke R., rođene R., rođen .... godine u P..., sa prebivalištem u P..., M..., neosuđivan, oženjen, otac troje djece, od kojih je dvoje djece maloljetno, nezaposlen, srednjeg imovnog stanja, osuđivan presudom Osnovnog suda u Podgorici K.br. 98/4231 od 25.10.2007. godine, zbog krivičnog djela teška krađa iz čl. 240 st. 1 tač.1 u vezi sa čl. 49. Krivičnog zakona Crne Gore i osuđen na kaznu zatvora u trajanju od 1 (jedne) godine uslovno na 3 (tri) godine.

KRIV JE
Zato što je:

Dana 09.10.2019. godine, u dvije porodične kuće u selo M... i G... - GO G..., neovlašćeno radi prodaje držao opojnu drogu marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 28.06.2018. godine), iako je bio svjestan da postupa neovlašćeno i protivpravno, pa je to i htio, na način što je označenog dana u ostavi kuće u selo M... držao šest pvc kesa u kojima se nalazila opojna droga marihuana,a kući u selo G... takođešest pvc kesa u kojima se nalazila opojna droga marihuana, ukupne neto mase oko 45,030 kg, koja je pronađena prilikom pretresa od strane ovlašćenih policijskih službenika, a bila je namijenjena daljoj neovlašćenoj prodaji,
- čime je izvršio krivično djelo - neovlašćeno proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 39, 42, 45, 46, 51 Krivičnog zakonika Crne Gore,
O S U Đ U J E
Na kaznu zatvora u trajanju od 1 (jedne) godine i 5 (pet) mjesec, kao glavnu kaznu, u koju kaznu će mu se uračunati vrijeme zadržavanja od 09.10.2019. godine u 17,40 časova do 10.10.2019. godine do 13,25 časova, i novčanu kaznu u iznosu od 4.000,00 € (četrihiljade eura), kao sporednu kaznu, koju je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice i to na račun budžeta Crne Gore broj 832-7113-04, a ukoliko optuženi novčanu kaznu ne plati u roku, sud će novčanu kaznu zamijeniti kaznom zatvora, tako što će za svakih započetih 25,00€ (dvadesetpet) novčane kazne odrediti jedan dan kazne zatovra, s tim da kazna zatovra ne može biti duža od 6 (šest) mjeseci.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice Višem državnom tužilaštvu u Podgorici, uplati iznos od 100,00€ na ime paušala, na račun Vrhovnog državnog tužilaštva broj 832-1187-31, kao i 100€ na ime sudskog paušala Višem sudu u Podgorici, na broj žiro računa 832-7113-04, u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJA PREDMETA
ODUZIMA SE opojna droga marihuana, u količini od 45,030 kg, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 217/19 od 19.11.2019. godine, optuženom P. S., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 28.01.2020. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 18.02.2020. godine, sud je na saglasan predlog stranaka pročitao dokaze predložene optužnicom i to: dva zapisnika o pretresanju stana i drugih prostorija Ku.br. 896/19 od 09.10.2019. godine i izvršio uvid u fotodokumentaciju Uprave policije CB Podgorica broj 17/03-4-2040/2108 od 09.10.2019. godine i broj 17/03-4-2040/2108/1 od 09.10.2019. godine, dvije potvrde o privremeno oduzetim premetima Uprave policije CB Podgorica Ku.br. 896/19 od 09.10.2019. godine na ime optuženog P. S., izvještaj o hemijskom vještačenju Forenzičkog centra u Danilovgradu br. 4077/19 od 06.11.2019. godine i izvršio uvid u fotodokumentaciju koja je sastavni dio izvještaja, pročitao zapisnik o pregovaranju Kt. (sp) br. 154/19 od 23.01.2020.godine, zapisnika priznanju krivice optuženog Kt.(sp) br. 154/19 od 23.01.2020.godine i sporazum o priznanju krivice optuženog Kt.(sp) br. 154/19 od 23.01.2020. godine i pročitao izvod Ministarstva pravde Crne Gore, broj 05/2-72-14245/19 od 21.10.2019. godine, na ime optuženog P. S..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 1 (jedne) godine i 5 (pet) mjesec, kao glavna kazna i novčana kazna u iznosu od 4.000,00€ (četrihiljade eura), kao sporedna kazna, srazmjerna stepenu krivice optuženog i težini počinjenog krivičnog djela. Naime, po ocjeni ovog suda, priznanje optuženog, izraženo iskreno kajanje i prihvatanje krivice za izvršeno krivično djelo, njegove lične prilike, da je otac troje djece, od kojih je dvoje djece maloljetno, dok raniji život, tj. osuđivanost optuženog, a što je sud utvrdio iz izvoda iz Kaznene evidencije za optuženog, nije cijenio kao otežavajuću okolnost, obzirom da optuženi nije osuđivan za isto ili istovrsno krivično djelo, pa je u odsustvu otežavajućih okolnosti naprijed navedene olakšavajuće okolnosti cijenio kao naročito olakšavajuće okolnosti koje opravdavaju ublažavanje kazne zatvora shodno čl. 45. i 46. Krivičnog zakonika Crne Gore, ispod zakonom propisanog minimuma za predmetno krivično djelo, nalazeći da će se ovako odmjerenom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga marihuana u ukupnoj količini od 45,030 kg, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, od po 100eura, koje je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 18.02.2020. godine
Zapisničar S u d i j a
Novčić Slobodanka Tabaš Predrag
DN-a:

- VDT-u Podgorica
- Optuženom
- Braniocu adv. D. Đ.

- A/A
Pos. dana_____________godine