K br. 275/15
U IME CRNE GORE
OSNOVNI SUD U BARU, kao prvostepeni krivični, sudija Aleksandra Leković, sa zapisničarom Anom Stanišić, u krivičnom predmetu okrivljenog Đ. N., zbog krivičnog djela - nasilje u porodici ili u porodičnoj zajednici iz čl. 220 st. 2 u vezi st. 1 Krivičnog zakonika i krivičnog djela - ugrožavanje sigurnosti iz čl. 168 st. 1 Krivičnog zakonika Crne Gore, po optužnom predlogu sa predlogom za određivanje pritvora Osnovnog državnog tužilaštva u Baru Kt.br. 236/15 od 04.12.2015.godine, nakon održanog glavnog javnog pretresa dana 29.12.2015.godine, u prisustvu zastupnika optužbe, savjetnika kod ODT-a Predraga Đikanovića, okrivljenog Đ. N. i njegovog branioca adv. N. S., dana 30.12.2015.godine, donio je i javno objavio

P R E S U D U
I
Okrivljeni Đ. N., JMBG ..., od oca J. i majke S., rođene ..., rođen ... godine u B., sa prebivalištem u naselju ..., Crnogorac, nezaposlen, neoženjen, bez djece, završio srednju školu, srednjeg imovnog stanja, osuđivan i to: presudom Osnovnog suda u Baru K br. 146/14 od 28.07.2015.godine, zbog krivičnog djela iz čl. 220 st. 1 KZ (nasilje u porodici ili porodičnoj zajednici) i krivičnog djela iz čl. 253 st. 2 u vezi sa st. 1 KZ-a (uništenje i oštećenje tuđe stvari), na jedinstvenu kaznu zatvora u trajanju od 3 mjeseca i 15 dana; presudom Osnovnog suda u Baru K br. 423/11 od 14.06.2013. godine, zbog krivičnog djela iz čl. 168 st. 1 KZCG (ugrožavanje sigurnosti), izrečena uslovna osuda - kazna zatvora u trajanju od 3 (tri) mjeseca uslovno na 2 (dvije) godine; presudom Osnovnog suda u Baru K br. 211/06 od 05.05.2006. godine, zbog krivičnog djela iz čl. 240 st. 1 KZCG (teška krađa), na kaznu zatvora u trajanju od 6 (šest) mjeseci; rješenjem Osnovnog suda u Baru Km br. 7/01 od 05.04.2001. godine, zbog krivičnog djela iz čl. 144 KZCG (krađa), izrečena mu je mjera bezbijednosti-pojačan nadzor; rješenjem osnovnog suda u Baru Km br. 7/99 od 08.06.1999. godine, zbog krivičnog djela iz člana 145 st. 1 KZCG (teška krađa), izrečena mu je mjera bezbijednosti-pojačan nadzor.

Na osnovu čl. 373 tč.2 ZKP-a
OSLOBAĐA SE OD OPTUŽBE
Da je:

Dana 29.10.2015.godine, oko 11,00 časova u maslinjaku koji se nalazi u B., svjestan svog djela i htio njegovo izvršenje, iako je znao da je njegovo djelo zabranjeno, primjenom grubog nasilja ugrozio duševni integritet i sigurnost člana svoje porodice - svoje tetke oštećene U. Š., na način, nakon što je vidio da su oštećeni parkirali svoje vozilu u maslinjaku vlasništvo oca okrivljenog Đ. N., isti je počeo da udara nogama u vozilo i prijeti: "sklonite vozilo odavde, zapaliću ga", a zatim došao do mjesta gdje su se nalazili oštećeni, a zatim oštećenoj U. Š. uputio riječi uvrede i prijetnje "kurvo ubiću te, ako ne danas ubiću te za 4 dana, ako ne za 4 dana ubiću te za mjesec dana, ubiću te kurvo, nećeš gaziti preko mog imanja, jebe te čitav Bar, pomjeri vozilo da ti ga ne zapalim", a nakon što je ispred njega stao oštećeni U. M. kako bi zaštitio svoju suprugu U. Š., okrivljeni je tada sa kamenom koji je držao u ruci u visini ramena, unio se u lice oštećenom U. M., ali je ovaj sa obije ruke sprečavao da mu ne priđe, dok je Đ. N. nastavio sa prijetnjama, pomjerite auto ili ću ga zapaliti, jebem li vam mrtvo dijete, kurvo jedna, nasrćući u namjeri da dođe do mjesta gdje se nalazila U. Š., ali su ga u tome sprečavali kako oštećeni U. M. tako i A. B. koji je prije toga pomogao oštećenom da sakuplja masline,
- čime bi izvršio krivično djelo - nasilje u porodici ili porodičnoj zajednici iz čl. 220 st. 2 u vezi st. 1 Krivičnog zakonika CG.

- jer nije dokazano da je učinio djelo za koje je optužen.

II
Okrivljeni Đ. N.u, sa podacima kao u stavu I izreke presude
Na osnovu čl. 373 tč. 1 ZKP-a
OSLOBAĐA SE OD OPTUŽBE
Da je:

Dana 29.10.2015.godine, oko 11,00 časova u maslinjaku koji se nalazi u naselju ..., u B., svjestan svog djela i htio njegovo izvršenje, iako je znao da je njegovo djelo zabranjeno, primjenom grubog nasilja ugrozio sigurnost oštećenog U. M., na način koji je opisan pod st. I dispozitiva.

- čime bi izvršio krivično djelo - ugrožavanje sigurnosti iz čl. 168 st. 1 Krivičnog zakonika Crne Gore.

- jer djelo za koje je optužen po zakonu nije krivično djelo.

Oštećeni U. Š. i U. M. se radi ostvarivanja imovinskopravnog zahtjeva upućuju na parnični postupak.

Troškovi krivičnog postupka padaju na teret budžetskih sredstava suda.

O b r a z l o ž e n j e
Optužnim predlogom sa predlogom za određivanje pritvora Osnovnog državnog tužilaštva u Baru Kt. br. 236/15 od 04.12.2015.godine, stavljeno je na teret okrivljenom izvršenje krivičnih djela nasilje u porodici ili u porodičnoj zajednici iz čl. 220 st. 2 u vezi st. 1 Krivičnog zakonika Crne Gore i krivičnog djela - ugrožavanje sigurnosti iz čl. 168 st. 1 Krivičnog zakonika Crne Gore.

Okrivljeni je u svojoj odbrani u prethodnom postupku pred ODT u bitnom naveo da je dana 29.10.2015. godine posle 12,00 časova sa nekom radnicom, čije ime ne zna, pošao u maslinjak u naselju S. B., da skuplja masline. Na udaljenosti od nekih 50 metara od njegovog imanja, vidio je u njihovom imanju svoju tetku U. Š., njenog supruga U. M. i jednog radnika. Kada je prilazio svom maslinjaku vidio je da je vozilo njegove tetke Š. U. parkirano na imanju koje je u vlasništvu njegovog oca J. Đ.. Nakon toga je krenuo prema svojoj tetki i teču i rekao im je da sklone vozilo sa njegovog imanja. Tetka nije ništa govorila, samo se okrenula, a tetak U. M. je uzeo kamen u ruku, vjerovatno od straha kada im je prišao. Upitao je tetka šta će mu to, a on mu je odgovorio "to je delemida da te ubijem". Tu se takođe nalazio i radnik koji je pomagao Š. i M. da skupljaju masine, stajao je sa strane i nije im prilazio. Nakon toga se vratio u svoj maslinjak, a žena koja mu je pomagala da skuplja masline je ostala u njegovom maslinjaku i nije dolazila u maslinjak njegove tetke. Nakon toga je nastavio da skuplja masline i nakon 15 minuta je došao policajac, a tetka i tetak su i dalje bili u svom maslinjaku. Policajac je pozvao tetku i tetka da dodju na njegovo imanje, što su oni i učinili i tada je tetka rekla u prisustvu policajca da ima pravo na put, te da joj je njegov otac dozvolio da tu parkira vozilo. Na mjestu gdje je stajao policajac i gdje je vozilo bilo parkirano, nalazi se ostava u kojoj ostavljaju alat, lopate, merdevine. Na pitanja tužioca, okrivljeni je naveo da iz ostave nije uzimao nikakvu lopatu, niti se zalijetao da njome udari tetku, da su u tom momentu tu bili prisutni njegov otac, majka i žena koja skuplja masline, zatim da nije tačno da je svojoj tetki u dužem vremenskom periodu prijetio, da je uznemiravao i vrijeđao, a da je tačno da je bio osuđen na kaznu zatvora u trajanju od 4 mjeseca zbog zapaljenih stvari koje su pripadale njegovoj tetki, kao i da nije tačno da se dana 29.10.2015. godine zalijetao sa kamenom u ruci u pravcu svoje tetke i tetka i prijetio da će im zapaliti vozilo. Na glavnom pretresu okrivljeni je naveo da ništa od toga što mu se stavlja na teret nije istina. Kada je došao u svoj maslinjak vidio je da je tu parkiran neki džip njemačkih tablica za koji nije bio siguran čiji je. U maslinjaku njegove tetke je vidio radnika kojem je rekao da kaže tetki Š. da skloni auto iz njegovih maslina. Tada je svratio do J. P. koja je bila u njegovom maslinjaku i sa njom je popušio cigaretu i to je trajalo 3 do 5 minuta. Vidio je ovog radnika da je otišao do tetke i teča, ali su oni nastavili i dalje da kupe masline i nijesu uopšte reagovali. Nakon toga je prešao dvije parcele koje su visočije od njegovog maslinjaka i došao na jedno 5-6 metara od njih i rekao Š. "šta čekaš da napravim neko zlo pa da skloniš auto iz mojega". To su jedine riječi koje joj je uputio. U njegovom prisustvu, a dok je bio udaljen 7-8 metara, njegova tetka je pozvala policiju i rekla im da je napada i vrijeđa, i posle 10-tak minuta došao je policajac. Dalje je naveo da je njegov tetak bio uzeo kamen u ruke i rekao da je to delamida da ga ubije. Na pitanje suda je naveo da nije prijetio svojoj tetki da će da je ubije, niti je vrijeđao.

U dokaznom postupku sud je proveo sledeće dokaze: saslušan je oštećeni U. M., svjedoci J. P. i A. M., na saglasan predlog stranaka pročitani su iskazi svjedoka oštećene U. Š. i svjedoka A. B., pročitan je izvod iz registra kaznenih evidencija Ministarstva pravde za okrivljenog Đ. N., pribavljen putem PRIS-a Ke br. 137/15 od 04.12.2015.godine, izvršen je uvid u spise predmeta Osnovnog suda u Baru K br. 146/14.

Svjedok-oštećeni U. M. je u svom iskazu datom pred ODT-om dana 04.12.2015. godine, u bitnom naveo da se dana 29.10.2015. godine, oko 11 časova, nalazio sa suprugom U. Š. i radnikom A., kojeg svi zovu A., na imanju u naselju ..., koje se nalazi u ..., a auto su parkirali na placu Đ. J., Š. brata. Oko podna se pojavio okrivljeni i počeo je da viče na njih, a kako je bio udaljen oko 50 metara od njega (svjedoka), vidio je da se okrivljeni ponaša agresivno, da udara nogom u auto koje je bilo parkirano na putu, kao i da ga je njegova radnica uhvatila preko struka i sprečavala ga da krene prema njima, ali nije čuo šta je okrivljeni govorio jer je bio dosta udaljen. Nakon toga, okrivljeni je preskočio među i došao na njihov plac, a vidio je da je u desnoj ruci držao kamen, i to tako što ga je držao u visini ramena. Vitlao je rukom i zamahivao njime sve vrijeme prijeteći, a takođe je vidio da se Š. sakrila iza masline. Kada je okrivljeni došao do njega na udaljenosti od nekih 3-4 metra, u ruci je držao kamen i obraćao se Š., koja se u tom trenutku nalazila iza njega (svjedoka) riječima: „kurvo ubiću te, ako ne danas, ubiću te za 4 dana, ako ne za 4 dana, ubiću te za mjesec.“. Rekao mu je „N., znaš li ti što pričaš?“, međutim, okrivljeni ga uopšte nije gledao, nego je krenuo da prođe pored A. u pravcu Š.. Tada je svjedok ustao i stao ispred okrivljenog, koji se tada zaletio sa kamenom u ruci, digao ga iznad glave, u namjeri da ga povrijedi, jer je on (svjedok) stao i sprečavao okrivljenog da dođe do Š. i da je fizički povrijedi. Takođe je i A. stao ispred okrivljenog i spriječio ga da krene prema Š., ali ne zna šta je A. govorio, pretpostavlja da ga je na taj način pokušao umiriti. Okrivljeni je i dalje nasrtao u namjeri da krene prema Š., prijetio je da će je ubiti, upućuvao joj je najgore riječi, govoreći da je kurva, svako zlo. Nakon toga, okrivljeni mu se obratio riječima: „Auto van iz mog dvorišta“, na šta mu je svjedok odgovorio: „Tvoj otac, a Š. brat je dozvolio da tu parkiramo vozilo, zašto si ti došao, nemaš tu ništa, to je očevo i to raskrstite kod kuće.“ Š. je pozvala policiju i rekla da dođu odmah jer se osjeća ugroženom. N. se uputio prema autu, a kada je policajac došao, svjedok i njegov radnik su se uputili u pravcu policije. Nakon toga je došla i Š., koja je sve vrijeme držala rastojanje od okrivljenog, sakrivena iza jedne masline, jer je bila u strahu od okrivljenog. Za sve to vrijeme, okrivljeni je prijetio da će im zapaliti auto. Kada je vidio da je policajac došao do vozila i oni su se spustili dolje. N. je, dok je policajac bio tu i u prisustvu policajca govorio "ubiću te kurvo, ubiću te, nećeš preko mog imanja gaziti, ako ne danas ubiću te za 4-5 dana, vidjećeš ja ću da te ubijem", nakon čega je N. ušao u magacin, iz koga je izašao sa lopatom u rukama, a sve vrijeme je policajac bio tu. Lopatu je držao u vis kao barjak i brzim koracima je pored njega i policajca pošao u pravcu Š.. Nakon toga, i on i policajac su stali ispred okrivljenog i policajac mu je rekao: „Vrati lopatu gdje si je i uzeo.“ Nedugo zatim, došla je i majka okrivljenog, a potom i otac, koji je stao ispred okrivljenog i svoje supruge i rekao: „ovo je moj posjed, ovo je moja zemlja, ja odlučujem kome ću šta da dam i da odoborim i ja sam im odoborio da tu parkiraju auto.“ Okrivljeni je nastavio da prijeti da će zapaliti auto, da će ubiti Š., a policajac uopšte nije reagovao na tu priču. Dalje je naveo da se plaši za svoj život i život svoje supruge Š., budući da joj je okrivljeni i ranije prijetio i ostvario te prijetnje, tako što je zapalio neku robu koja se nalazila u kući njenog brata, zbog čega je bio osuđen na kaznu zatvora. Predmetni događaj su prijavili policiji, koja ništa povodom toga nije preduzela, a kako se osjećaju ugroženim zbog prijetnji okrivljenog, njegovog ponašanja i fizičkog nasrtaja, sami su podnijeli prijavu. Na glavnom pretresu održanom dana 23.12.2015. godine, naveo je da ostaje pri svom iskazu datom u prethodnom postupku i naveo da je vidio da se neki čovjek vrtio oko njihovog auta i da ga udara i tada je bio udaljen od njih nekih 70-90 metara, pritom vrijeđajući njegovu ženu: „kurvo, ubiću te, ako ne za 4 dana, onda za mjesec.“, a kada se primakao na nekih 20-25 metara, prepoznali su da je to okrivljeni. Kako im se približavao, ponavljao je kako će da ubije njegovu suprugu Š., a njegova supruga je čak snimila na telefon kako je okrivljeni viče: „kurvo, ubiću te.“ Prvo je N. došao do njega sa kamenom u ruke, a Š. je bila iza njega nekoliko metara, sakrila se bila iza neke masline. Svjedok je polako ustao i uspravio se. Dalje je naveo da je on (svjedok-oštećeni) u ruci imao parče drveta od masline, pa ga je okrivljeni pitao "šta je to, je li to kamen", a oštećeni mu je odgovorio da nije kamen nego dinamit. Tada mu je N. rekao "stari, sad ću te pregaziti". Tada su ga on i ovaj radnik A. nekako uspjeli ubijediti da se vrati dolje. Na pitanja zastupnika optužbe, naveo je da je kritičnom prilikom osjetio smrtnu ugroženost, a čak je njegova supruga pobjegla iz Crne Gore u Njemačku, te da se i ranije dešavalo da okrivljeni napada njega i suprugu. Na pitanja branioca okrivljenog, naveo je da je okrivljeni kritičnom prilikom udarao nogom u vozilo sa strane gdje se nalaze senzori, tako da je jedan senzor i ispao, te da je policajac to vidio, ali da to oštećeni nije prijavio jer od toga nema nikakve koristi. N. je bio uzeo lopatu kada je policajac bio tu i nešto je pričao policajcu. Na kraju je naveo da se pridružuje krivičnom gonjenju i postavio je imovinskopravni zahtjev.

Svjedok-oštećena U. Š. je u svom iskazu datom pred ODT-om dana 04.12.2015. godine, u bitnom navela da se dana 29.10.2015. godine, oko 11 časova, sa svojim suprugom U. M. i radnikom A., nalazila na svom imanju u naselju ... u S. B.. Dok su kupili masline na svom imanju, radnik A. im je rekao da je došao jedan mladić na imanje koji mu je rekao da im prenese da sklone auto koje je bilo parkirano na početku imanja, odnosno na parceli u vlasništvu Đ. J.. U jednom trenutku, kada joj je prišao suprug, vidjela je svog bratanića, ovdje okrivljenog, koji je stajao pored radnice koja je kupila masline i počeo je da joj prijeti, obraćajući joj se riječima “kurvo jedna, makni auto sa mog imanja, ja ću tebe ubiti, kurvo jedna, spavaš sa cijelim Barom, ubiću te kurvo, jebem ti mrtvo dijete u grob.“ Tada je njen suprug M. samo raširio ruke i rekao da su pitali J. i da je to njegovo imanje, nakon čega je okrivljeni krenuo u njihovom pravcu, preskačući međe, i kako je trčao prema njima, prijetio im je riječima:“Ubiću te, ako te ne ubijem danas, ubiću te za 10 dana, za mjesec dana.“ Tom prilikom je njen suprug stao ispred nje pokušavajući da je zaštiti, a vidjela je da okrivljeni drži kamen u ruci koja je bila podignuta u visini ramena i tada se obratio njenom suprugu riječima: “stari matufu, stara svinjo, ti da parkiraš u moje imanje kola, sudija S. je zabranio ovoj kučki da ulazi u moje imanje.“ A. i M. su ga sprečavali da je ne udari, zadržavali su ga rukama, budući da se okrivljeni zalijetio sve vrijeme na nju sa namjerom da je udari. Tada je rekao: „sad ću vam ja pokazati vašeg boga, zapaliću vam auto i slomiću ga.“, zatim se udaljio od njih, okrenuo se i rekao: „Ubiću te kurvo, ubiću ti, jebeš se sa čitavim Barom“ i jurnuo je u pravcu auta. Za njim je počela da trči M. i uhvatila ga je oko struka i molila ga je da to ne radi. Okrivljeni se zatim odvojio od M. i prišao je parkiranom vozilu i nastavio da prijeti govoreći:„zapaliću ga, zapaliću ga.“. Ona je pozvala policiju, a u 12:04 časova je policajac zvao i rekao joj da siđe i dođe do vozila, na šta je ona odgovorila da ne smije ako je okrivljeni tu prisutan, policajac je rekao da nije i onda su se ona i M. uputili prema vozilu. Kada ih je okrivljeni vidio na J.ovoj parceli opet je počeo da viče i ponovio više puta:,,ubiću te kurvo, ti ga nećeš preko mog imanja gaziti, jebem ti mrtvo dijete u grob“, a M. je rekao:,,gdje ćeš ti matufu, svinjo stara“. Zatim je okrivljeni uzeo lopatu iz magacina, koji se nalazi u blizini, i krenuo u njenom pravcu govoreći:,,ubiću te kučko, ubiću te kurvo“. Policajac je sve vrijeme bio prisutan i sve je čuo i vidio. Zatim je došla i N. majka i počela da viče:,,ko je dozvolio ovoj kučki da ovdje parkira auto, N. S. je zabranio da tu parkira vozilo“. Ona je sve vrijeme vrijeđala nju (Š.) riječima:,,jebem vam mrtvu majku, dabogda vas još veće zlo snašlo, kučko jedna“. Nakon toga je došao njen brat J. a oni su nastavili sa vriskom govoreći:,,šta će ova kučka ovdje“, zatim se njen brat obratio policajcu i objasnio mu da je on vlasnik te parcele i da je uz njegovu saglasnost vozilo tu parkirano. Istakla je da se plaši za svoju sigurnost s obzirom da je okrivljeni već osuđen na kaznu zatvora u trajanju od tri mjeseca zbog toga što joj je zapalio stvari, te da osjeća strah da bi okrivljeni mogao realizovati svoje prijetnje, jer ima oružje u kući za koje nema dozvolu. Navodi i da je tog dana predmetni događaj prijavila policiji i da je tražila pomoć od njih, te da je ugrožena i da joj prijeti opasnost za život, međutim oni su poslali policajca koji je rekao da ništa nije vidio niti čuo. Na kraju je navela da se pridružuje krivičnom gonjenju i postavila je imovinskopravni zahtjev.

Svjedok J. P., je u svom iskazu datom pred ODT-om dana 03.12.2015. godine u bitnom navela da je dana 29.10.2015. godine bila angažovana od strane Đ. J. da sakuplja masline na njegovom imanju. Negdje oko podneva okrivljeni je došao i počeo da viče:,,sklonite auto“ obraćajući se svojoj tetki i tetku koji su se nalazili u svom maslinjaku, a koji je udaljen nekih 150 metara od mjesta gdje su se oni nalazili. Okrivljeni je ubrzanim korakom krenuo prema njima pa je potrčala za njim i vratila ga iz straha da ne dodje do tuče, tako da okrivljeni uopšte nije išao maslinjak u kojem su se nalazili njegova tetka i tetak niti se sa njima svađao, već se odmah vratio i sjeo ispod masline na svom imanju i ona je sjedjela tu sa njim. Nakon 5 minuta došao je policajac i čula
je da su se svađali i da je J. (otac okrivljenog) rekao okrivljenom:,,ovo je moje imanje, ona je moja sestra i ona može da tu parkira vozilo i ako mi padne na pamet mogu svaku maslinu da posječem“. Ona nije čula šta je N. govorio, jer je bila uznemirena kada je vidjela da su U. M. i U. Š. stariji ljudi i bilo joj je žao njih. Na pitanje tužioca navela je da joj je bilo žao jer je ipak ona tetka okrivljenog i da nije čula šta je sve on govorio tetki iz razloga što slabo čuje. Na glavnom pretresu održanom dana 23.12.2015. godine, je izjavila kao u prethodnom postupku te pojasnila da je u jednom trenutku okrivljeni krenuo prema Š. i njenom suprugu i da je bio udaljen 50-100metara od njih. Tada je ona došla do njega, vratila ga i sjeli su kod masline i zapalili cigaretu. Ona je nastavila da radi dok je okrivljeni i dalje sjedio kod masline u svom maslinjaku i pušio cigaretu, a onda je došao J. zatim i policija i nije čula šta se sve dešavalo. Š. ju je zvala i rekla joj da vidi vozilo, dok je okrivljeni i dalje sjedio kod masline. Na pitanje suda navela je da nije čula da je okrivljeni prijetio Š., kao ni šta joj je sve govorio, samo je čula da je vikao da skloni vozilo, te dodala da slabo čuje na lijevo uho.

Svjedok A. B. je u svom iskazu datom pred sudijom za istragu Osnovnog suda u Baru na zapisniku Kri br. 138/15 dana 30.11.2015. godine u bitnom naveo da je dana 29.10.2015. godine bio angažovan kao fizički radnik od strane U. Š. i njenog supruga na imanju koje se nalazi u S. B.. Oko 07,30 ili 08,00 časova Š. je pitala svog brata Đ. J., koji se nalazio na placu pored, da li može da parkira svoje vozilo na njihovoj parceli na šta je on odgovorio da može i otišao. Nakon sat vremena je došao okrivljeni i obratio mu se riječima:,,gdje je vozač ovog vozila“ i dodao ,,idi reci vozaču da dođe da pomjere vozilo ili ću im ga zapaliti“, a u pitanju je upravo vozilo marke „Hjundai“ koje je Š. tog jutra po odobrenju svog brata parkirala na njegovom imanju. Za sve to vrijeme Š. je sa svojim suprugom sakupljala masline i bila udaljena od njega nekih 150 metara. On je odmah Š. rekao sve što joj je okrivljeni poručio na šta je ona odgovorila da joj je njen brat dozvolio da tu parkira vozilo i da ga neće pomjeriti. U tom trenutku okrivljeni je bio udaljen od njih nekih 40-50 metara i kada je čuo Š. odgovor počeo je da joj psuje majku i ponovio iste riječi- da pomjeri auto ili će ga zapaliti, nakon čega je Š. rekla da će pomjeriti vozilo, ali nije krenula prema vozilu već je ostala na istom mjestu. Za to vrijeme je okrivljeni došao skroz do njega i Š., na metar udaljen od njih i krenuo da udari Š. muža M., koji je bio pored Š., tako što je sa obije ruke krenuo krenuo da ga uhvati za vrat, a u jednoj ruci je držao kamen veličine jajeta. Kako bi spriječio da dođe do tuče on je stao između njih dvojice i rekao okrivljenom da ga ne udara jer je u pitanju stariji čovjek, nakon čega ga je okrivljeni poslušao, bacio kamen i udaljio se, sve vrijeme psujući im mrtvo dijete i vrijeđajući Š. da je kurva. Vidio je da su Š. i njen suprug jako uplašeni po tome što su ćutali, dakle nisu se suprostavljali, a i po izrazu njihovog lica. Nadalje, Š. je pozvala policiju koja je ubrzo došla i okrivljenog su upozorili i rekli mu da ide kući, a za to vrijeme okrivljeni se nalazio tačno pored Š. vozila. Kada je stigla policija došli su i roditelji okrivljenog. Dodaje da nije bio na licu mjesta kada je policija razgovarala sa okrivljenim i Š., već je ostao na gornjem dijelu imanja, tako da ništa šta se dešavalo na donjem dijelu imanja nije vidio niti čuo. Na posebno pitanje suda naveo je da nije imao ništa u rukama, dok je okrivljeni imao samo kamen, kao i to da je okrivljeni djelovao normalno, smireno, te da nije stekao utisak da je bio pod uticajem alkohola ili nečeg drugog.

Svjedok A. M., policajac CB B., je u svom iskazu datom pred ODT-om dana 03.12.2015. godine u bitnom naveo da je dana 29.10.2015. godine obavljao redovne poslove na pozorničkom reonu u vremenu od 08,00-16,00 časova. Oko 12,00 časova su ga zvali iz dežurne službe CB Bar i obavijestili da se u maslinjaku iznad gradske kapele u S. B. nalazi U. Š. i da ima problem sa jednim licem. Dolaskom na lice mjesta zatekao je okrivljenog u njegovom maslinjaku koji je bio udaljen od kapije nekih 20-30 metara, a do same kapije je bilo parkirano vozilo njemačkih oznaka. Kada je ušao u maslinjak prišao mu je okrivljeni i rekao da ima problem sa tetkom jer je parkirala vozilo u njegovom maslinjaku, a da na to nema pravo. Nakon toga je pozvao U. Š. koja je došla sa suprugom i nekom radnicom i rekla da ima veliki problem sa okrivljenim jer joj stalno prijeti i tražila je da je zaštiti, a okrivljeni je za sve to vrijeme stajao u blizini objekta koji se nalazio na samom ulazu, dok su Š., M. i radnica bili na drugoj strani, tako da su sve vrijeme bili razdvojeni od okrivljenog. Nakon toga je došao Đ. J., otac okrivljenog, koji je tom prilikom rekao okrivljenom: “ovo je moj maslinjak i ja mogu da radim sa njim šta hoću, zašto ne dozvoljavaš da parkiraju auto unutar maslinjaka, ja mogu ako hoću da svaku maslinu posječem“, na šta je okrivljeni odgovorio da može da posječe svaku maslinu, ali da on ne dozvoljava da auto tu bude parkirano. Takođe je i majka Đ. N. rekla da ni ona ne dozvoljava da se auto tu parkira. Nakon toga je između njih došlo do svađe, tj. prepirke. Dalje je naveo da nije vidio da je okrivljeni imao bilo kakav predmet u rukama dok je on bio na imanju, niti je vidio da je uzimao lopatu. Od svojih kolega je kasnije saznao da je nakon ovog događaja U. Š. opet prijavljivala svog bratanića da je vrijeđa i uznemirava. Na glavnom pretresu održanom dana 29.12.2015. godine, je izjavio kao u prethodnom postupku te pojasnio da kada je došla U. Š., rekla mu je da će okrivljeni da joj polupa auto i da traži od nje da ga skloni. Za vrijeme dok je on bio tamo N. je bio udaljen od Š., njenog supruga i radnice 10-15 metara i za to vrijeme je N. govorio "ja neću dozvoliti da se koristi ovaj put", na šta je Š. rekla da je zvala brata i da će on doći to da riješi. Dalje je naveo da nikakvih prijetnji nije bilo od strane okrivljenog, jer da ih je bilo on bi preduzeo službenu radnju. Okrivljenog je zatekao u blizini auta oštećenih, te da je okrivljeni htio nešto da uradi, mogao je dok je on (svjedok) nije došao. Na pitanja zastupnika optužbe naveo je da nije primijetio uzrujanost kod oštećene i okrivljenog, da su se ponašali normalno, da dok je on bio prisutan nije bilo nikakvih dešavanja, a da je rekao Š. da ako je bilo kakvih problema da što prije ode do policije da prijavi. Dalje je naveo da mu je Š. rekla da joj okrivljeni ne dozvoljava da dolazi u njegov maslinjak, da se zbog okrivljenog ne osjeća sigurno i da je zbog toga uzrujana, ali mu nije saopštila riječi prijetnje, već je samo rekla da joj je okrivljeni prijetio i da je uzrujana. U momentu kada je on bio tamo nikakvih riječi prijetnje nije bilo, i iz tog razloga je i rekao Š. da ako joj je okrivljeni prijetio prije nego što je on došao da pođe i da ga prijavi, te da ih je ostavio na dovoljnoj razdaljini upravo da ne bi došlo do sukoba. Na pitanja branioca okrivljenog naveo je da okrivljeni oštećenoj, u njegovom prisustvu, nije izgovorio riječi: „ubiću te kurvo, ubiću te, nećeš preko mog imanja gaziti, ako ne danas, ubiću te za 4-5 dana, vidjećeš ja ću da te ubijem“, jer bi u tom slučaju preduzeo službenu radnju prema okrivljenom, te da okrivljeni nije uzimao lopatu i išao prema Š. sa namjerom da je udari, navodeći da okrivljeni ne da nije imao lopatu, nego se nije ni kretao od objekta, te da nije istina da je on okrivljenog spriječio da udari Š. lopatom. Takođe nije primijetio nikakvu štetu na vozilu U., a na tom mjestu su stajali oko pola sata čekajući da dođe otac okrivljenog, pa pretpostavlja da bi mu rekli da je bilo neke štete na autu.

U izvodu iz KE za okrivljenog od Ministarstva pravde, koji je pribavljen putem PRIS-a Ke br. 137/15 od 04.12.2015. godine, navedeno je da je Đ. N. ranije osuđivan i to: presudom Osnovnog suda u Baru K br. 423/11 od 14.06.2013. godine, zbog krivičnog djela iz čl. 168 st. 1 KZCG (ugrožavanje sigurnosti), na kaznu zatvora u trajanju od 3 (tri) mjeseca uslovno na 2 (dvije) godine; presudom Osnovnog suda u Baru K br. 211/06 od 05.05.2006. godine, zbog krivičnog djela iz čl. 240 st. 1 KZCG (teška krađa), na kaznu zatvora u trajanju od 6 (šest) mjeseci; rješenjem Osnovnog suda u Baru Km br. 7/01 od 05.04.2001. godine, zbog krivičnog djela iz čl. 144 KZCG (krađa), izrečena mu je mjera bezbijednosti-pojačan nadzor; rješenjem osnovnog suda u Baru Km br. 7/99 od 08.06.1999. godine, zbog krivičnog djela iz člana 145 st. 1 KZCG (teška krađa), izrečena mu je mjera bezbijednosti-pojačan nadzor.

Uvidom u spise predmeta Osnovnog suda u Baru K br. 146/14 utvrđeno je da je Đ. N. osuđen na jedinstvenu kaznu zatvora u trajanju od 3 (tri) mjeseca i 15 (petnaest) dana zbog krivičnog djela nasilje u porodici ili u porodičnoj zajednici iz člana 220 st. 1 KZCG i krivičnog djela iz člana uništenje i oštećenje tuđe stvari 253 st. 2 u vezi st. 1 KZCG, koji su učinjeni na štetu U. Š., a koji događaj je bio dana 01.04.2014. godine, i izrečena mu je i mjera bezbijednosti-obaveznog liječenja alkoholičara. Navedena presuda je postala pravosnažna dana 01.09.2015.godine.

Ocjenom izvedenih dokaza nije dokazano da je okrivljeni izvrši krivično djelo nasilje u porodici ili u porodičnoj zajednici na štetu svoje tetke U. Š.. Naime, okrivljenom je stavljeno na teret da je dana 29.10.2015.godine, oko 11,00 časova u maslinjaku koji se nalazi u naselju S. v., u B., primjenom grubog nasilja, ugrozio duševni integritet i sigurnost člana svoje porodice - svoje tetke oštećene U. Š., na način, nakon što je vidio da su oštećeni parkirali svoje vozilu u maslinjaku vlasništvo oca okrivljenog Đ. N., isti je počeo da udara nogama u vozilo i prijeti: "sklonite vozilo odavde, zapaliću ga", a zatim došao do mjesta gdje su se nalazili oštećeni, a zatim oštećenoj U. Š. uputio riječi uvrede i prijetnje "kurvo ubiću te, ako ne danas ubiću te za 4 dana, ako ne za 4 dana ubiću te za mjesec dana, ubiću te kurvo, nećeš gaziti preko mog imanja, jebe te čitav Bar, pomjeri vozilo da ti ga ne zapalim", ...... nastavio sa prijetnjama, pomjerite auto ili ću ga zapaliti, jebem li vam mrtvo dijete, kurvo jedna, nasrćući u namjeri da dođe do mjesta gdje se nalazila U. Š., ali su ga u tome sprečavali kako oštećeni U. M. tako i A. B. koji je prije toga pomogao oštećenom da sakuplja masline.

Okrivljeni je negirao izvršenje krivičnih djela koja su mu stavljena na teret u bitnom navodeći da je tražio od oštećenih da sklone vozilo sa njegovog imanja i da su jedine riječi koje je izgovorio bile "što čekaš da napravim neko zlo pa da skloniš auto iz mojeg", te da nije prijetio svojoj tetki da će da je ubije niti je vrijeđao.

Okrivljenom je optužnim aktom stavljeno na teret da je oštećenoj U. Š., između ostalih uputio riječi prijetnje ".... ubiću te, ako ne danas ubiću te za 4 dana, ako ne za 4 dana ubiću te za mjesec dana, ubiću te kurvo, nećeš gaziti preko mog imanja, .....", a što je u optužnom aktu navedeno, između ostalog, kao radnja izvršenja krivičnog djela nasilje u porodici ili u porodičnoj zajednici.

Okrivljeni je negirao da je uputio ove riječi prijetnje oštećenoj. Sa druge strane oštećena Š. U. je u svom iskazu navela da joj je okrivljeni prijetio obraćajući joj se riječima “kurvo jedna, makni auto sa mog imanja, ja ću tebe ubiti, kurvo jedna, spavaš sa cijelim Barom, ubiću te kurvo, jebem ti mrtvo dijete u grob.“ kao i riječi “Ubiću te, ako te ne ubijem danas, ubiću te za 10 dana, za mjesec dana“, ističući činjenicu da je ove riječi okrivljeni ponovio i u prisustvu policajca koji je malo kasnije došao i koji je, kako je navela oštećena, sve čuo i vidio. Pri tome je istakla da je okrivljeni u prisustvu policajca uzeo lopatu iz magacina, i krenuo u njenom pravcu govoreći:,,ubiću te kučko, ubiću te kurvo“. Policajac je sve vrijeme bio prisutan i sve je čuo i vidio. Njen suprug, oštećeni U. M. je takođe u svom iskazu naveo da je okrivljeni došao do njega na udaljenost od nekih 3-4 metra, u ruci je držao kamen i obraćao se Š., koja se u tom trenutku nalazila iza njega (svjedoka) riječima: „kurvo ubiću te, ako ne danas, ubiću te za 4 dana, ako ne za 4 dana, ubiću te za mjesec“, nakon čega je okrivljeni krenuo da prođe pored A. (A.) u pravcu Š.. Oštećeni U. M. je dalje naveo da je tada ustao, stao ispred okrivljenog, koji se tada zaletio sa kamenom u ruci, digao ga iznad glave, u namjeri da ga povrijedi, jer je on (svjedok) stao i sprečavao okrivljenog da ne dođe do Š. i da je fizički ne povrijedi. Takođe je, kako je naveo, i A. stao ispred okrivljenog i spriječio ga da krene prema Š.. Okrivljeni je i dalje nasrtao u namjeri da krene prema Š., prijetio je da će je ubiti, upućuvao joj je najgore riječi, govoreći da je kurva, svako zlo. Takođe je naveo da je okrivljeni dok je policajac bio tu i u prisustvu policajca govorio i ponovio riječi "ubiću te kurvo, ubiću te, nećeš preko mog imanja gaziti, ako ne danas ubiću te za 4-5 dana, vidjećeš ja ću da te ubijem", te da je zatim okrivljeni ušao u magacin, a sve vrijeme je policajac bio tu, iz koga je izašao sa lopatom u rukama, koju je držao u vis kao barjak i brzim koracima je pored njega i policajca pošao u pravcu Š.. Nakon toga, i on i policajac su stali ispred okrivljenog i policajac mu je rekao: „Vrati lopatu gdje si je i uzeo.“
Međutim, sud ne može prihavatiti kao istinite navode oštećenih u dijelu koji se odnose na prijetnje koje je navodno okrivljeni uputio oštećenoj U. Š.. Naime, u tom dijelu, odnosno da je okrivljeni oštećenoj prijetio ".... ubiću te, ako ne danas ubiću te za 4 dana, ako ne za 4 dana ubiću te za mjesec dana, ubiću te ....., nećeš gaziti preko mog imanja, .....," kako mu je to optužnim aktom stavljeno na teret, njihovi navodi nisu potvrđeno ni jednim drugim dokazom provedenim na glavnom pretresu, pa sud iskaze oštećenih u tom dijelu cijeni kao sračunate na otežavanje položaja okrivljenog u ovom postupku. Naime, svjedok A. B., koji je bio prisutan tokom ovog događaja u maslinjanku oštećenih, je u svom iskazu naveo da je okrivljeni, nakon što je čuo odgovor oštećene da neće da pomjeri svoje vozilo, a tada je bio udaljen od nje nekih nekih 40-50 metara, počeo da joj psuje majku i ponovio je riječi da pomjeri auto ili će ga zapaliti, nakon čega je Š. rekla da će pomjeriti vozilo, ali nije krenula prema vozilu već je ostala na istom mjestu. Zatim se okrivljeni približio sa namjerom da udari Š. supruga, koji je stajao ispred nje, i to tako što je sa obije ruke krenuo da ga uhvati za vrat, a u jednoj ruci je držao kamen veličine jajeta. Kako bi spriječio da dođe do tuče svjedok B. je stao između njih dvojice i rekao okrivljenom da ga ne udara jer je u pitanju stariji čovjek, nakon čega ga je okrivljeni poslušao, bacio kamen i udaljio se, sve vrijeme psujući im mrtvo dijete i vrijeđajući Š. da je kurva. Prema tome, ovaj svjedok koji je prisustvovao događaju koji je okrivljenom stavljen na teret, i koji je bio u nesporednoj blizini i okrivljenog i oštećenih, niti jednom nije naveo da je okrivljeni uputio riječi prijetnje da će ubiti oštećenu, već da ju je samo vrijeđao da je kurva, psujući joj majku i mrtvo dijete. Iskaz svjedoka A. B.a sud u cjelosti prihvata kao istinit i objektivan, jer je ovaj svjedok, po mišljenju suda objektivno i nepristrasno prenio kako se odigrao predmetni događaj, opisujući istinito radnje koje je preduzeo okrivljeni konkretnom prilikom. Iz njegovog iskaza se nesporno utvrđuje da je okrivljeni prijetio da će zapaliti vozilo oštećenih, te da je u jednom trenutku, dok je držao kamen u ruci krenuo prema oštećenom U. M. da ga udari, ali da ga je on u tome spriječio rekavši mu da ostavi kamen, što je okrivljeni i uradio nakon čega se udaljio sa lica mjesta, kao i da je za to vrijeme vrijeđao oštećenu. Takođe, iskazi oštećenih su demantovani jasnim, istinitim i objektivnim iskazom svjedoka A. M., policajca CB B.. Naime, oštećeni su u svom iskazu naveli da je sve gore navedene prijetnje (da će ubiti U. Š.) okrivljeni ponovio i u prisustvu ovog policajca, zatim da je okrivljeni u prisustvu ovog policajca čak i lopatom krenuo prema oštećenoj da je udari, a što je navodno ovaj policajac spriječio. Međutim, svjedok-policajac A. M. je na glavnom pretresu bio decidan da u njegovom prisustvu okrivljeni nije uputio nikakave riječi prijetnje oštećenoj niti je uzimao u ruke bilo kakvu lopatu i navodno krenuo prema oštećenoj, jer da je bilo tako on bi preduzeo radnje iz svoje nadležnosti. Takođe je naveo da mu je u trenutku kada je došla, oštećena rekla da će N. da joj polupa auto, te da joj ne dozvoljava da dolazi u njegov maslinjak i da je zbog toga uzrujana i da zbog N. nema sigurnost. Kako je naveo, nije mu saopštila riječi prijetnje, već je samo rekla da joj je prijetio i da je uzrujana. Činjenica je da svjedok-policajac A. M. nije bio prisutan događaju koji je okrivljenom stavljeno na teret, a koji se odigrao neposredno prije nego što je on došao na lice mjesta, te da nije očevidac onoga što se dešavalo u maslinjaku oštećenih. Međutim, prihvatajući njegov iskaz kao istinit i objektivan, s obzirom da je ovaj svjedok jasno i uvjerljivo, i po mišljenju suda apsolutno istinito opisao šta se dešavalo u njegovom prisustvu, te je utvrđeno da okrivljeni tada (u njegovom prisustvu) nije izgovorio nijednu riječ prijetnje niti fizički nasrtao na oštećenu, a kako su to oštećeni predstavili u svojim iskazima, to su iskazom svjedoka-policajca A. opovrgnuti i demantovani iskazi oštećenih u dijelu gdje su navodili šta se dešavalo u njegovom prisustvu, jer su naveli da je i tada okrivljeni ponovio sve riječi prijetnje oštećenoj U. Š. odnosno da će je ubiti, te da je lopatom krenuo put nje da je udari. Kada se ovo dovede u vezu i sa iskazom svjedoka B., koji iskaz je takođe, po mišljenju suda istinit i objektivan, a koji niti jednom nije naveo da je okrivljeni uputio riječi prijetnje oštećenoj da će je ubiti, već da ju je samo vrijeđao i psovao, to se iskazi svjedoka oštećenih da je okrivljeni rekao oštećenoj "...., ubiću te, ako ne danas ubiću te za 4 dana, ako ne za 4 dana ubiću te za mjesec dana , ubiću te kurvo.... nećeš gaziti preko mog imanja......" javljaju za sud kao neistiniti, te ih sud tretira da su sračunati da se oteža položaj okrivljenom u ovom postupku. Prema tome, nije dokazano da je okrivljeni upitio oštećenoj gore navedene riječi prijetnje.

Nadalje, tokom postupka je nesporno utvrđeno da je okrivljeni rekao oštećenima da sklone vozilo jer će ga zapaliti, te da je vrijeđao oštećenu govoreći joj da je kurva i sl. Okrivljeni je negirao da je vrijeđao oštećenu, te naveo da je samo rekao oštećenima da pomjere vozilo iz njegovog imanja. Međutim, iz iskaza svjedoka B., koji sud, kako je to gore obrazloženo, u cjelosti prihvata kao istinit, nesporno je utvrđeno da okrivljeni jeste rekao da će zapaliti njihovo auto ukoliko ga na uklone sa imanja njegovog oca, upućujući pritom i riječi uvrede oštećenoj. Nadalje iz iskaza ovog svjedoka se utvrđuje da je okrivljeni krenuo da udari Š. muža M., koji je bio pored Š., tako što je sa obije ruke krenuo da ga uhvati za vrat, a u jednoj ruci je držao kamen veličine jajeta. Svjedok B. je, kako bi spriječio da dođe do tuče između njih dvojice, stao između njih i rekao okrivljenom da ne udara oštećenog U. M. jer je u pitanju stariji čovjek, nakon čega ga je okrivljeni, kako je svjedok B. naveo, poslušao, bacio kamen i udaljio se. Međutim, ovaj svjedok niti jednom jedinom riječju nije naveo da je okrivljeni nasrtao na oštećenu U. Š., te da ga je on sprečavao u tome, a što bi, po mišljenju suda, da se to zaista i desilo, ovaj svjedok naveo u svom svjedočkom iskazu. Prema tome, kako se iskazi svjedoka oštećenih za sud javljaju kao nepouzdani i sračunati na otežavanje položaja okrivljenog u ovom postupku, upravo iz razloga gore obrazloženih, to ih sud nije mogao prihvatiti ni u dijelu koji se odnose na to da je okrivljeni "nasrtao u namjeri da dođe do mjesta gdje se nalazila oštećena U. Š.", a što su u svojim iskazima naveli oštećeni, potencirajući činjenicu da je upravo svjedok A. (A.) spriječio okrivljenog da krene prema oštećenoj. Ovaj svjedok je bio decidan da je okrivljeni krenuo sa kamenom u ruci prema oštećenom U. M. i da je on između njih dvojice stao, i da ga je okrivljeni, nakon što mu je rekao da ne udara oštećenog M., poslušao, bacio kamen i udaljio se, ni jednom ne navodeći da je okrivljeni, nasrtao na oštećenu, a posebno ne sa kamenom u ruci, a da ga je on u tome spriječio. Takođe nije dokazano da je okrivljeni udarao nogama u vozilo oštećenih, kako mu je to stavljeno na teret, a što je oštećeni U. M. naveo u svom iskazu. Oštećeni U. M. je potencirao činjenicu da je vozilo usled udaranja okrivljenog bilo oštećeno tako što je polomljen senzor, a što je, kako je naveo, vidio i policajac. Međutim, ove njegove navode nije potvrdio nijedan svjedok. Naime, svjedok B. je naveo da je okrivljeni samo rekao da pomjere vozilo jer će ga zapaliti, ne navodeći da je tom prilikom okrivljeni udarao u vozilo. Takođe ni oštećena U. Š. u svom iskazu nije navela da je okrivljeni udarao u vozilo, a i svjedok-policajac A. M. je bio decidan da nije primjetio nikakva oštećena na vozilu oštećenih, te da je on lično pored vozila stajao nekih pola sata, a U.i mu nisu rekli da ima bilo kakvih oštećena na vozilu. Prema tome, navod oštećenog U. M. da je okrivljeni udarao nogama u njegovo vozilo, se za sud javljaju kao neistinit.

Shodno svemu gore navedenom, nije dokazano da je okrivljeni uputio oštećenoj U. Š. riječi prijetnje " ubiću te, ako ne danas ubiću te za 4 dana, ako ne za 4 dana ubiću te za mjesec dana, ubiću te, ..nećeš gaziti preko mog imanja..." niti da je nasrtao u namjeri da dođe do mjesta gdje se ona nalazila, kako mu je to optužnim aktom stavljeno na teret, niti da je udarao nogama u vozilo oštećenih. S druge strane dokazano je da je okrivljeni prijetio riječima "sklonite vozilo odavde, zapaliću ga", kao i da se unosio u lice oštećenom U. M. držeći u ruci kamen, te da je oštećenoj upućivao psovke i uvrede "kurvo" i sl.

Krivično djelo nasilje u porodici ili u porodičnoj zajednici iz čl. 220 st.1 KZ postoji kada se primjenom grubog nasilja naruši tjelesni ili duševni integritet člana svoje porodice ili porodične zajednice, a ukoliko je pri izvršenju djela iz stava jedan ovog člana korišćeno oružje, opasno oruđe ili drugo sredstvo podobno da tijelo teško povrijedi ili zdravlje teško naruši, onda učinilac čini teži oblik ovog krivičnog djela (stav 2). Prema tome, primjena grubog nasilja je radnja izvršenja, dok je narušavanje tjelesnog ili duševnog integriteta posledica ovog krivičnog djela. Primjena grubog nasilja podrazumjeva primjenu sile ili prijetnje, a neophodno je da je radnja izvršenja takva da je objektivno podobna da dovede do narušavanja tjelesnog ili duševnog integriteta člana porodice.

Po mišljenju suda, ponašanje okrivljenog u konkretnoj situaciji, kada okrivljeni upućuje riječi "sklonite vozilo odavde, zapaliću ga" ( s obzirom da nije dokazano da je oštećenoj U. Š. upućivao riječi prijetnje koje su mu stavljene na teret) ne može se smatrati "grubim nasiljem" jer se pod "grubim nasiljem" podrazumjeva veći stepen i intezitet upotrijebljene sile odnosno prijetnje. Takođe, nije dokazano da je okrivljeni kamenom (s obzirom da mu je stavljeno na teret izvršenje krivičnog djela iz čl. 220 st.2 u vezi sa st.1 KZ) nasrtao u pravcu oštećene. Prema tome, po mišljenju suda ponašanje okrivljenog u konkretnoj situaciji, ne može se smatrati nasiljem u smislu ovog krivičnog djela. Krivično djelo nasilje u porodici ili u porodičnoj zajednici predstavlja ponašanje kojim jedan član porodice narušava tjelesni ili duševni integritet člana svoje porodice, ali svako ponašnje proisteklo iz nesuglasica ne može se smatrati nasiljem u smislu ovog krivičnog djela. Ovo posebno kada se ima u vidu odredba čl. 36 Zakona o zaštiti nasilja u porodici kojim je propisana prekršajna odgovornost za prekršaj koji počini član porodice koji prijeti napadom ili izaziva opasnost koja može prouzrokovati osjećaj lične nesigurnosti ili psihički bol drugog člana porodice (čl. 36 st. 1 tč.2 Zakona) i verbalno napada, psuje, naziva pogrdnim imenom i na drugi način vrijeđa drugog člana porodice (čl. 36 st.1 tč. 3 Zakona). Prema tome, kako nije dokazano da je okrivljeni izvršio krivično djelo nasilje u porodici ili u porodičnoj zajednici iz čl. 220 st.2 u vezi sa st.1 KZ CG na štetu svoje tetke U. Š., to ga je sud i oslobodio od optužbe.

Sud je cijenio i iskaz svjedoka P. J., međutim smatra da nije bitan za drugačije presuđenje u ovoj pravnoj stvari.

Okrivljenom je stavljeno na teret da je izvršilo i krivično djelo ugrožavanje sigurnosti iz čl. 168 st. 1 KZ CG na štetu U. M.. U vezi sa ovim krivičnim djelom okrivljenom je stavljeno na teret da je "primjenom grubog nasilja, ugrozio duševni integritet i sigurnost člana svoje porodice - svoje tetke oštećene U. Š., a ugrozio je i sigurnost oštećenog U. M., na način, nakon što je vidio da su oštećeni parkirali svoje vozilu u maslinjaku vlasništvo oca okrivljenog Đ. N., isti je počeo da udara nogama u vozilo i prijeti: "sklonite vozilo odavde, zapaliću ga",a zatim došao do mjesta gdje su se nalazili oštećeni, ........ a nakon što je ispred njega stao oštećeni U. M. kako bi zaštitio svoju suprugu U. Š., okrivljeni je tada sa kamenom koji je držao u ruci u visini ramena, unio se u lice oštećenom U. M.,ali je ovaj sa obije ruke sprečavao da mu ne priđe, dok je Đ. N. nastavio sa prijetnjama, pomjerite auto ili ću ga zapaliti, jebem li vam mrtvo dijete, kurvo jedna, ........"
Za oba krivična djela (nasilje u porodici ili u porodičnoj zajednici i ugrožavanje sigurnosti) postoji identičan činjenični opis, iz čega bi proizilazilo da je okrivljeni istim radnjama ostvario obilježja dva krivična djela. Krivično djelo ugrožavanje sigurnosti iz čl. 168 st.1 Krivičnog zakonika Crne Gore čini onaj ko ugrozi sigurnost nekog lica prijetnjom da će napasti na život ili tijelo tog lica ili njemu bliskog lica. Imajući u vidu navedeno, u optužnom predlogu nijesu navedena sva zakonska obilježja krivičnog djela ugrožavanje sigurnosti, s obzirom da je u optužnom aktu navedeno da je okrivljeni "primjenom grubog nasilja, ugrozio duševni integritet i sigurnost člana svoje porodice - svoje tetke oštećene U. Š., a ugrozio je i sigurnost oštećenog U. M........" a krivično djelo ugrožavanje sigurnosti se ne može izvršiti "primjenom grubog nasilja" (što je zakonsko obilježje krivičnog djela nasilje u porodici ili u porodičnoj zajednici), već "prijetnjom da će se napasti na život ili tijelo tog lica ili njemu bliskog lica" (što je zakonsko obilježje krivičnog djela ugrožavanje sigurnosti), a što nije navedeno u optužnom aktu. Krivično djelo u svom opisu mora imati zakonska obilježja, pa bi presuda koja ne sadrži zakonska obilježja krivičnog djela bila nerazumljiva. Sud je ovlašćen da precizira optužni akt i da mijenja činjenični opis u optužnom aktu, samo u onom dijelu koji ne predstavlja zakonska obilježja djela, a ne i u pogledu zakonskih obilježja, jer bi takvim preciziranjem prekoračio optužni akt na štetu okrivljenog.

Kako optužni predlog u pogledu krivičnog djela ugrožavanje sigurnosti iz čl. 168 st.1 Krivičnog zakonika Crne Gore ne sadrži zakonska obilježja krivičnog djela, to je okrivljeni shodno čl. 373. tač. 1. ZKP-a, u pogledu tog djela oslobođen od optužbe.

Kako je donijeta presuda kojom se okrivljeni oslobađa od optužbe to je sud oštećene shodno čl. 239 st.3 ZKP-a uputio da imovinskopravni zahtjev ostvaruju u parničnom postupku.

Troškovi krivičnog postupka, shodno čl. 230 ZKP-a, padaju na teret budžetskih sredstava suda.

Na osnovu izloženog, odlučeno je kao u izreci presude.

OSNOVNI SUD U BARU

Dana 30.12.2015. godine
ZAPISNIČAR, SUDIJA,
Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u Podgorici a putem ovog suda u roku od 8 dana od dana prijema pismenog otpravka presude.

DNA:

1 x u spise,
1 x ODT-u Bar,
1 x okrivljenom,
1 x braniocu okrivljenog, adv. N. S.

1 x oštećenima