K.br. 55/21
U IME CRNE GORE
OSNOVNI SUD U PODGORICI, po sudiji Đuković Goranu, uz učešće namještenika suda Radević Sanje kao zapisničara, u krivičnom predmetu protiv okrivljenog N. L., koga brani advokat Ž. S., zbog produženog krivičnog djela prevara u pokušaju iz čl. 244 st. 4 u vezi st. 1 u vezi čl. 20 i čl. 49 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 22.03.2021. godine, donio je

P R E S U D U
Okrivljeni:

N. L., sa JMBG: xxxxxxxxxxxxx, od oca I. i majke Đ., rođene K., rođen xx.xx.19xx. godine u Nikšiću, sa prebivalištem u Nikšiću, ulica M. P. br. xx, državljanin Crne Gore, nezaposlen, neoženjen, nema djecu, pismen, sa završenom srednjom školom, lošeg imovnog stanja, osuđivan
KRIV JE
Zato što je:

Tokom septembra 2020. godine svjestan djela čije je izvršenje htio, znajući da je njegovo djelo zabranjeno, lažnim prikazivanjem činjenica doveo u zabludu ovlašćena službena lica Centralnog registra privrednih subjekata i ''Komercijalne banke'' AD Podgorica, kako bi ih naveo da mu izvrše isplatu novca sa poslovnog računa oštećenog privrednog društva ''A. Č. P.'' DOO Podgorica, na način što je nabavio lažne isprave i to: Odluku o razrešenju osnivača/vlasnika označenog privrednog društva, ugovor o prodaji dijela udjela u ''A. Č. P.'' DOO Podgorica, odluku o razrešenju R. Ž., izvršnog direktora označenog privrednog društva, odluku o imenovanju L. N. za izvršnog direktora označenog privrednog društva, odluku o imenovanju ovlašćenog zastupnika L. N. označenog privrednog društva, izjavu L. N. o prihvatanju imenovanja na mjesto izvršnog direktora, Statut označenog privrednog drutšva od 09.09.2020. godine, navodno potpisane od ovlašćenog lica tog privrednog društva i ovjerene lažnim pečatom ''A. Č. P.'' DOO Podgorica, a ugovor o prodaji dijela udjela u ''A. Č. P.'' DOO Podgorica, navodno potpisan od K. M., osnivača oštećenog privrednog društva i snabdjeven pečatom Osnovnog suda u Podgorici Ov. Br. 6093/20 od 08.09.2020. godine, a potomovakve lažne isprave upotrijebio kao prave, na način što ih je dana 029.09.2020. godine predao Centralnom registru privrednih subjekata i time lažno prikazao da je došlo do promjene ovlašćenog i odgovornog lica kod oštećenog privrednog društva, pa je na osnovu takve lažne dokumentacije izvršio promjenu registracionih podataka u Centralnom registru privrednih subjekata, te je upisan kao osnivač, izvršni direktor i ovlašćeni zastupnik oštećenog privrednog društva, da bi potom dana 14.09.2020. godine i 15.09.2020.godine lažnim prikazivanjem činjenica da je odgovorno lice ovlašćeno za raspolaganje novčanim sredstvima oštećenog, deponovanim na poslovnom računu oštećenog otvorenom pri ''Komercijalnoj banci'' AD Podgorica, te dostavljanjem lažnih isprava i to: Statuta označenog privrednog društva od 09.09.2020. godine, navodno potpisanog od ovlašćenog lica tog privrednog društva i ovjerenog lažnim pečatom ''A. Č. P.'' DOO Podgorica, koji je prethodno pribavio radi upotrebe, ugovora o zajmu br. 1509201 od 15.09.2020. godine naiznos od 30.000,00 eura, navodno zaključenog izmedju oštećenog privrednog društva i okrivljenog, koju je prethodno nabavio radi upotrebe, ovjerenih potpisa lica ovlašćenih za zastupanje, koji je prethodno sačinio tako što ga je svojeručno potpisao i snabdio pečatom notara S. A. iz Podgorice, odluke o razrješenju ovlašćenog zastupnika od 11.09.2020. godine, koju je prethodno nabavio radi upotrebe, Odluke o raspodjeli dobiti za 2017. godinu u iznosu od 2.986.334,00 eura na ime okrivljenog, koju je prethodno sačinio radi upotrebe, tako što je svojeručno potpisao i ovjerio lažnim pečatom oštećenog privrednog društva, kao i prijave poreza na dobit oštećenog privrednog društva, pokušao da dovede u zabludu bankarskog službenika te banke, kako bi ga naveo da izvrši promjenu u kartonu deponovanih potpisa i da mu aktivira novi tekući i devizni račun, te usluge elektronskog plaćanja za označeno privredno društvo, te tako stekao mogućnost da raspolaže novcem oštećenog na poslovnom računu kod označene banke, te isplatu novčanog iznosa od 300.000,00 eura po osnovu označenog ugovora o zajmu, kao i iznosa od 2.986.334,00 eura po osnovu označene odluke o raspodjeli dobiti za 2017. godinu, u koju svrhu je kao ovlašćeno lice oštećenog privrednog društva potpisao i lažnim pečatom tog privrednog društva ovjerio dokumentaciju te banke, ali je u dovršenju djela spriječen pravovremenom reakcijom službenika banke i policije,
- čime je izvršio produženo krivično djelo prevara u pokušaju iz čl. 244 st. 4 u vezi st. 1 u vezi čl. 20 i čl. 49 Krivičnjog zakonika Crne Gore.

Pa sud okrivljenog primjenom citiranih zakonskih propisa i čl. 3, 4, 5, 13, 15, 32, 36, 42, 45, 46 i 51 Krivičnog zakonika Crne Gore, te čl. 226, 229 i 374 Zakonika o krivičnom postupku,
OSUĐUJE
Na kaznu zatvora u trajanju od 1 (jedne) godine i 6 (šest) mjeseci, u koju kaznu mu se uračunava i vrijeme provedeno u pritvoru, od 15.09.2020. godine od 13,30 časova, kao dana i časa lišenja slobode, pa nadalje.

Obavezuje se okrivljeni da ovom sudu na ime paušala uplati iznos od i 50,00 eura, u roku od 15 dana po pravosnažnosti presude.

O b r a z l o ž e nj e
Optužnicom Osnovnog državnog tužilaštva Podgorica Kt. br. 1383/20 od 10. decembra 2020. godine okrivljenom N. L., stavljeno je na teret produženo krivično djelo prevara u pokušaju iz čl. 244 st. 4 u vezi st. 1 u vezi čl. 20 i čl. 49 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, državna tužiteljka Kalezić Ana podnijela je sudu dokaze koje je prikupila u prethodnom postupku.

Iz sadržine prikupljenih dokaza na koje okrivljeni i njegov branilac nijesu imali primjedbi, sud je zaključio da je državna tužiteljka pružila dovoljno dokaza o krivici okrivljenog N. L. i da je okrivljeni u vrijeme i na način opisan u izreci ove presude, izvršio produženo krivično djelo prevara u pokušaju iz čl. 244 st. 4 u vezi st. 1 u vezi čl. 20 i čl. 49, a nakon što je okrivljeni u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice zaključenog između stranaka, sud je cijenio sve okolnosti iz čl. 42 Krivičnog zakonika Crne Gore, pa je kao otežavajuću okolnost raniju osuđivanost okrivljenog, što je utvrdio iz izvoda iz KE, dok je kao olakšavajuću okolnost cijenio činjenicu da je krivično djelo ostalo o pokušaju, pa je okrivljenom ublažio kaznu shodno čl. 45 st. 1 tač. 1 u vezi čl. 20 st. 3 Krivičnog zakonika Crne Gore, poštujuću granice ublažavanja kazne propisane čl. 46 st. 1 tač. 3 Krivičnog zakonika Crne Gore, i osudio na kaznu zatvora u trajanju od 1 (jedne) godine i 6 (šest) mjeseci, u koju kaznu mu se na osnovu čl. 51 st. 1 Krivičnog zakonika Crne Gore uračunava vrijeme provedeno u pritvoru, kao u izreci presude, nalazeći da se ovakvom kaznom ima ostvariti svrha kažnjavanja iz čl. 32 st. 2 Krivičnog zakonika Crne Gore, u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Odluka o paušalu, kao u izreci presude, donijeta je na osnovu čl. 226 st. 3 Zakonika o krivičnom postupku.

OSNOVNI SUD U PODGORICI

Dana, 22.03.2021. godine
SUDIJA
Goran Đuković, s.r.

PRAVNA POUKA : Protiv ove presude žalba nije dozvoljena.

Z.T.O.

Sanja Radević
DN-a: Po primjerak rješenja dostaviti:

- ODT Podgorica
- Okrivljenom N. L.

- Braniocu okrivljenog, advokatu Ž. S.

-a/a
- Sudskoj praksi
Postupljeno dana: _________________
Namještenik suda: _________________