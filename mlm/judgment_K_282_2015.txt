K. br. 282/15
U IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki, uz učešće Rajković Danijele, kao zapisničara, u krivičnom predmetu protiv okrivljenog A. I., zbog krivičnog djela građenje objekta bez građevinske dozvole iz čl. 326a Krivičnog zakonika, rješavajući po optužnom predlogu ODT-a Podgorica Kt. br. 837/14 od 08. 04. 2015. godine, nakon glavnog i javnog pretresa, održanog dana 14. 05. 2015. godine, u prisustvu zastupnika ODT-a Podgorica Milić Siniše i okrivljenog, donio je i istog dana javno objavio

P R E S U D U
Okrivljeni
A. I., JMB xxxxxxxxxxxxxxx, od oca E. i majke R., rođene A., rođen 25. 05. 19xx. godine u Beranama, sa prebivalištem u Podgorici n. Kakaricka gora bb, državljanin Crne Gore, penzioner, oženjen, otac troje djece, završio pravni fakultet, lošeg imovnog stanja, neosuđivan.

Kriv je

Što je:

U toku aprila 2014. godine, u Podgorici, u naselju Kakaricka Gora, na katastarskoj parceli 1842/1 KO Masline, suprotno čl. 69 Zakona o uređenju prostora i izgradnji objekata, započeo izgradnju objekta, bez prethodno dobijene građevinske dozvole, dimenzija u onsovi cca 8,5 x 12m, na način što je izgradio prizemlje objekta do nivoa grubih građevinskih radova, neomalterisano, bez ugrađenih vrata i prozora, pri čemu je bio svjestan svog djela čije je izvršenje htio, znajući da je njegovo djelo zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika Crne Gore.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu predhodno utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jednu) godinu po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužioca Podgorica Kt. br. 837/14 od 08. 04. 2015. godine stavljeno je na teret okrivljenom A. I. izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore, pa je zastupnik optužnog predloga Milić Siniša, u završnoj riječi izjavio da ostaje pri podnijetom optužnom aktu i predložio sudu da okrivljenog oglasi krivim i kazni po zakonu u granicama propisanim za predmetno krivično djelo.

Okrivljeni A. I. je u svojoj odbrani, datoj u prethodnom postupku i na glavnom pretresu, priznao izvršenje krivičnog djela stavljenog mu na teret i svoju krivicu. Naveo je da je 33 godine radio u MUP-u, a u penziju je otišao bez riješenog stambenog pitanja, pa obzirom da ima brojnu porodicu, a zaposlen je samo njegov sin, bio prinuđen da im na neki način obezbijedi normalne uslove za život. U toku 2005. godine, njegov tast L. S. mu je dao na poklon jednu parcelu na Kakarickoj gori, ustvari to je dio parcele koju je njegovog tast, formirao na državnom zemljištu još 1991. godine. Vidio je da je cijelo naselje izgrađeno na državnom zemljištu pa je zato i on odlučio da na parceli koju mu je dao tast započne izgradnju kuće. Radove na izgradnji kuće je započeo upravo te 2005.godine, te je uspio da izgradi mrtvu ploču i da ozida zidove prve etaže kuće, dimenzija 8,5 x 12m. Kada je izveo opisane radove ostao je bez novca te je objekat bio u tom stanju sve do prošle godine. U aprilu mjesecu 2014. godine je došao do novca, i to po osnovu otpremnine koju je dobio od MUP-a kada je pošao u penziju, pa je taj novac iskoristio da bi dovršio radove na objektu, onoliko koliko je to bilo moguće, pa je stavio ploču i stolariju, tj. prozore i vrata. Početkom juna mjeseca 2014. godine, došla je inspekcija, on za to vrijeme nije bio na objektu, a kada je došao vidio je obavještenje koje mu je ostavio nadležni inspektor pa je je postupio po obavještenju i javio se inspekciji. Pojasnio je da je u trenutku kontrole bilo urađeno prizemlje objekta, do nivoa grubih građevinskih radova a nije bio ugradio vrata i prozore, koje je bio izradio. Znao je da je za izgradnju potrebna građevinska dozvola, ali je kuću započeo da gradi u naselju koje je u cjelosti bilo izgrađeno bez ikakvih planova i dozvola, na državnom zemljištu, ukazujući da je spreman da izmiri sve obaveze koje ima prema nadležnim organima. U završnoj riječi je naveo da mu je žao što je izvršio krivično djelo, ukazujući da je posle trideset godina staža pošao u penziju bez riješenog stambenog pitanja, pa je sagradio ovaj objekat sa namjerom da riješi stambeno pitanje za svoju porodicu.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz kaznene evidencije na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni u aprilu 2014. godine, u Podgorici, u naselju Kakaricka gora, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je na katastarskoj parceli broj 1842/1 KO Masline, izgradio prizemlje objekta do nivoa grubih građevinskih radova, neomalterisano, bez ugrađenih vrata i prozora, dimenzija u osnovi cca 8,5 x 12m, bez prethodnog pribavljanja građevinske dozvole, čime je izvršio krivično djelo građenje objekta bez građevinske dozvole iz čl. 326a Krivičnog zakonika Crne Gore.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, koju dozvolu okrivljeni nije imao.

Okrivljeni je postupajući na navedeni način, bio svjestan svog djela i htio njegovo izvršenje, znajući da je za građenje objekta neophodno predhodno dobijanje građevinske dozvole, pa je preduzimajući radnju izgradnje prizemlja objekta do nivoa grubih građevinskih radova, protivno zakonskim propisima, bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika Crne Gore, kao olakšavajuće okolnosti cijenio motiv zbog koga je izvršio krivično djelo, radi rješenja stambenog pitanja, raniju neosuđivanost, koja je utvrđena izvodom u izvod iz kaznene evidencije, da je oženjen, otac troje djece, penzioner, lošeg imovnog stanja, njegovo korektno držanje pred sudom, izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, shodno čl. 45 i 46 Krivičnog zakonika Crne Gore, okrivljenom ublažio kaznu i umjesto zaprijećene utvrdio kaznu zatvora u trajanju od 3 (tri) mjeseca, nalazeći pri tom da okrivljenom nije nužno izreći kaznu, već mu je primjenom čl. 53 i 54 Krivičnog zakonika Crne Gore, izrekao uslovnu osudu, nalazeći da će se ovom mjerom upozorenja uz rok provjeravanja od 1 (jedne) godine u dovoljnoj mjeri uticati da okrivljeni ubuduće ne vrši krivična djela, te da će se na taj način u cjelosti ostvariti svrha izricanja uslovne osude iz čl. 52 Krivičnog zakonika Crne Gore a u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Pošto je okrivljeni oglašen krivim, sud ga je obavezao da na ime troškova postupka plati iznos od 30,00 eura na ime paušala, a koji iznos troškova krivičnog postupka je srazmjeran trajanju i složenosti krivičnog postupka i imovinskim prilikama okrivljenog, shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 14. 05. 2015. godine

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković
ZAPISNIČAR:

S U D I J A:

Rajković Danijela
Željka Jovović
DN-a: Po primjerak presude dostaviti:

- ODT Podgorica,
- Okrivljenom,
- A/a.

Postupljeno dana ______________
Radnik suda __________________