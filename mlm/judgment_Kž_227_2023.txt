Kž. br. 227/23
U IME CRNE GORE
Viši sud u Bijelom Polju, u vijeću sastavljenom od sudija Ivana Adamovića – predsjednika vijeća, Milana Smolovića i Dragana Mrdaka – članova vijeća, uz učešće savjetnika suda Toma Zečevića i samostalnog referenta – zapisničara Sonje Marković, u krivičnom predmetu protiv okrivljenih D. R., iz B., zbog tri krivična djela laka tjelesna povreda iz čl. 152 st. 2 u vezi st. 1 Krivičnog Zakonika Crne Gore i Š. B. i D. B., oba iz Berana, zbog po jednog krivičnog djela laka tjelesna povreda iz čl. 152 st. 2 u vezi st. 1 Krivičnog Zakonika Crne Gore (KZ CG), odlučujući po žalbama Osnovnog državnog tužilaštva u Beranama, KT. br. 264/21 od 05.07.2023. godine, branioca okrivljenog D. R., advokata M. S. iz B. i branioca okrivljenog Š. B., advokata D. L. iz B., izjavljenih protiv presude Osnovnog suda u Beranama, K. br. 157/2021 od 13.04.2023. godine, na sjednici vijeća, održanoj dana 06.10.2023. godine, donio je
P R E S U D U
Odbijaju se kao neosnovane žalbe Osnovnog državnog tužilaštva u Beranama, branioca okrivljenog D. R. i branioca okrivljenog Š. B. i potvrđuje se presuda Osnovnog suda u Beranama, K. br. 157/2021 od 13.04.2023. godine.

O b r a z l o ž e nj e
Prvostepenom presudom okrivljeni D. R. oglašen je krivim za tri krivična djela laka tjelesna povreda iz čl. 152 st. 2 u vezi st. 1 KZ CG i osuđen na jedinstvenu kaznu zatvora u trajanju od 4 mjeseca. Istom presudom okrivljeni Š. B. i D. B. oglašeni su krivim za po jedno krivično djelo laka tjelesna povreda iz čl. 152 st. 2 u vezi st. 1 KZ CG i okrivljeni Š. B. osuđen na kaznu zatvora u trajanju od 30 dana, a okrivljenom D. B. izrečena uslovna osuda kojom mu utvrđena kazna zatvora u trajanju od 30 dana i istovremeno određeno, da se ista neće izvršiti, ako okrivljeni, za vrijeme od 1 godine, od dana pravosnažnosti presude, ne učini novo krivično djelo. Takođe, okrivljeni su obavezani da solidarno plate sudu troškove krivičnog postupka u iznosu od 390,50€ i na ime paušala iznos od po 40,00 €, u korist budžeta Crne Gore na žiro račun broj 832-150-38, u roku od 15 dana po pravosnažnosti presude, pod prijetnjom prinudnog izvršenja. Dok imovinsko pravnog zahtjeva za naknadu štete nije bilo.

Protiv navedene presude, u blagovremenom roku, žalbe su izjavili:

Osnovno državno tužilaštvo u Beranama, zbog odluke o krivičnoj sankciji, shodno čl. 389 st. 1 Zakonika o krivičnom postupku Crne Gore (ZKP-a), sa predlogom da Viši sud uvaži žalbu, preinači prvostepenu presudu i okrivljene D. R., Š. B. i D. B. osudi na kazne srazmjerne težini izvršenog krivičnog djela i stepenu krivice okrivljenih.

Branilac okrivljenog D. R., zbog bitnih povreda odredaba krivičnog postupka, nepotupuno utvrđenog činjeničnog stanja, pogrešne primjene Krivičnog zakonika i odluke o kazni, sa predlogom da Viši sud uvaži žalbu, preinači prvostepenu presudu na način što će okrivljenog D. R. osloboditi od kazne ili pak napadnutu presudu ukine i predmet vrati prvostepenom sudu na ponovni pretres i odluku.

Branilac okrivljenog Š. B., zbog bitnih povreda odredaba krivičnog postupka, pogrešno utvrđenog činjeničnog stanja i odluke o krivici i kazni, sa predlogom da Viši sud uvaži žalbu, prvostepenu presudu ukine i predmet vrati na ponovni postupak i odlučivanje ili preinači u odnosu na okrivljenog Š. B. u dijelu odluke o kazni na način što će prema istom izreći uslovnu osudu.

Odgovora na žalbe nije bilo.

Više državno tužilaštvo u Bijelom Polju, aktom Ktž. br. 324/23 od 04.07.2023. godine, stavilo je predlog da Viši sud žalbe branioca okrivljenih D. R. i Š. B. odbije kao neosnovane, a da uvaži žalbu ODT-a, preinači prvostepenu presudu i okrivljene osudi na kazne srazmjerne težini izvršenih krivičnih djela i stepenu krivice okrivljenih.

Nakon razmatranja pobijane presude, navoda žalbe i sadržine spisa predmeta Osnovnog suda u Beranama, K. br. 157/2021, pazeći po službenoj dužnosti na povrede zakona u smislu čl. 398 ZKP-a, Viši sud je našao:

-da su žalbe neosnovane.

Prvostepeni sud je u zakonito sprovedenom postupku izveo sve neophodne dokaze od značaja za utvrđivanje postojanja ili nepostojanja predmetnog krivičnog djela i krivice okrivljenih. Za takvo činjenično utvrđenje i izvedeni pravni zaključak, prvostepeni sud je dao u svemu jasne i uvjerljive razloge, koje u cjelosti prihvata i ovaj sud.

Neosnovano se žalbama branioca okrivljenih ističe da je sud počinio bitnu povredu odredaba krivičnog postupka iz čl. 386 st. 1 tač. 8 i 9 ZKP CG, a ovo sa razloga što je izreka prvostepene presude jasna, razumljiva i saglasna sa razlozima iz iste, kao i sa svim odlučnim činjenicama. Nadalje prvostepena presuda sadrži valjane razloge u pogledu odlučnih činjenica, dati razlozi su potpuno jasni i međusobno saglasni, a činjenično stanje je pravilno i potpuno utvrđeno, te se ne može izvesti drugačiji zaključak od onog koga je izveo prvostepeni sud.

Neosnovano se žalbama branioca okrivljenih ističe da je pobijena presuda donijeta na osnovu pogrešno i nepotpuno utvrđenog činjeničnog stanja, sa razloga što je prvostepeni sud na osnovu savjesne i brižljive ocjene provedenih dokaza pravilno utvrdio činjenično stanje. Naime, prvostepeni sud je pravilno prihvatio medicinsku dokumentaciju, kao i nalaz i mišljenje vještaka medicinske struke dr N, R,, iz kojih je utvrdio tjelesne povrede kod oštećenih i okrivljenih, kao i način nanošenja istih. Prvostepeni sud pravilno je postupio kada je iskaze svjedoka oštećenih S, B., T, B. i I, S,, prihvatio u dijelu saglasnih iskaza kojima je poklonio vjeru, i kada nije prihvatio iskaze istih u dijelu da kada su došli na lice mjesta da u rukama nijesu imali ništa, jer je to negirao okrivljeni Š. B..

Prvostepeni sud je, suprotno navodima žalbe branioca okrivljenih, pravilno postupio kada nije prihvatio navode iz odbrana okrivljenih, s obzirom da iste nisu potvrđene izvedenim dokazima kao ni navodima oštećenih kojima je sud poklonio vjeru. Navodi iz iskaza oštećenih su podkrijepljeni medicinskom dokumentacijom i s njom u vezi kontrolnom činjenicom nalazom i mišljenjem vještaka iz oblasti sudske medicine dr N, R,, na osnovu kojih proizilazi da je u predmetnom događaju oštećeni T. B. zadobio dvije razderine u potiljačnom predjelu, koje su posledica dejstva tupine mehaničke sile i mogla su nastati usljed dvokratnog direktnog dejstva aktivno zamahnutog mehaničkog oruđa – dva udarca moguće metalnom šipkom, pri čemu je moguće da je jedna od povreda, ali ne i obje, mogla nastati i usled pada i udara o tvrdu i neravnu podlogu; da je oštećeni S. B. zadobio razderinu u tjemenom predjelu, što je posledica dejstva tupine mehaničke sile i mogla je nastati usljed jednokratnog direktnog dejstva aktivno zamahnutog mehaničkog oruđa - udarca moguće metalnom šipkom, a druga povreda je ubodina u predjelu nadlalene strane desne podlaktice i mogla je nastati usljed jednokratnog direktnog dejstva vrha i oštrice aktivno zamahnutog mehaničkog oruđa - uboda moguće nožem i ova povreda ima karakteristike tzv.“odbrambene povrede“; da je oštećeni S. I. zadobio krvni podliv u potiljačnom predjelu, što je posledica dejstva tupine mehaničke sile i mogla je nastati usljed jednokratnog direktnog dejstva aktivno zamahnutog mehaničkog oruđa - udarca moguće pesnicom, a imajuću u vidu da se radilo o krvnom podlivu, ova povreda je najverovatnije nastala udarcem pesnicom, a manje je vjerovatno da je nastala udarcem bridom otvorenog dlana, a još manje vjerovatno da je posledica udarca metalnom šipkom, radi se o nespecifičnoj mehaničkoj povredi, tako da nije moguće apsolutno pouzdano utvrditi, kojim tačno oruđem je ova povreda nanijeta, ali nije isključio mogućnost da je povreda nastala udarcem metalnom šipkom, silom slabog inteziteta. Sve navedene povrede kod oštećenih se kvalifikuju kao lake tjelesne povrede.

Takođe, prvostepeni sud je pravilno postupio kada, suprotno navodima žalbe branioca okrivljenog D. R., nije prihvatio iskaz svjedokinje Ž. B.. Ovo sa razloga, kako to pravilno nalazi prvostepeni sud, što u odnosu na krivična djela za koja se terete okrivljeni D. R. i Š. B. nije mogla da se izjasni, dok u odnosu na okrivljenog D. B. je pristrasan, jer se radi o njenom suprugu.

Suprotno navodima žalbe branioca okrivljenog Š. B., prvostepeni sud je pravilno utvrdio krivicu okrivljenog Š. B., s obzirom da iz iskaza oštećenog S. B. i okrivljenog D. R. proizilazi da je Š. B. u jednom navratu udario okrivljenog R., u predjelu stomaka metalnom šipkom, koje navode je i okrivljeni Š. B. priznao, a što je potkrijepljeno i medicinskom dokumentacijom i nalazom i mišljenjem vještaka medicinske struke, iz koje proizilazi da je okrivljeni D. R. zadobio nagnječenje i oguljotine u predjelu prednje strane trbuha, što je posledica dejstva tupine mehaničke sile i mogle su nastati usljed jednokratnog direktnog dejstva aktivno zamahnutog mehaničkog oruđa – udarca moguće metalnom šipkom.

Krivično djelo laka tjelesna povreda iz čl. 152 st. 2 u vezi st. 1 KZ CG, čini onaj ko drugog oružjem, opasnim oruđem ili drugim sredstvom podobnim da tijelo teško povrijedi ili zdravlje teško naruši, lako tjelesno povrijedi ili mu zdravlje lako naruši. U konkretnom slučaju okrivljeni su u vrijeme i mjestu koje je bliže opisano izrekom prvostepene presude, izvršili krivična djela laka tjelesna povreda iz čl. 152 st. 2 u vezi st. 1 KZ CG, tako što je okrivljeni D. R. lako tjelesno povrijedio oštećenog B. T., na način što ga je metalnom palicom - šlagerom, sredstvom podobnim da tijelo teško povrijedi ili zdravlje teško naruši, u jednom navratu udario u predjelu glave, nanijevši mu povredu u vidu razderine u potiljačnom predjelu, oštećenog B. S., na način što ga je metalnom palicom – šlagerom i metalnim nožem, sredstvima podobnim da tijelo teško povrijede ili zdravlje teško naruše, udario i to: metalnom palicom - šlagerom u predjelu glave, nanijevši mu povredu u vidu razderine u tjemenom predjelu, a metalnim nožem u predjelu desne ruke, nanijevši mu povredu u vidu ubodine u predjelu nadlanene strane desne podlaktice i oštećenog B. Š., na način što ga je metalnom palicom - šlagerom, sredstvom podobnim da tijelo teško povrijedi ili zdravlje teško naruši, udario u predjelu glave, nanijevši mu povredu u vidu razderine u desnoj polovini tjemenog predjela. Okrivljeni Š. B. lako tjelesno povrijedio oštećenog D. R., na način što ga je metalnom šipkom, sredstvom podobnim da tijelo teško povrijedi ili zdravlje teško naruši, udario u predjelu tijela, nanijevši mu povrede u vidu nagnječine i oguljotine u predjelu prednje strane trbuha. Dok je okrivljeni D. B. lako tjelesno povrijedio oštećenog S. I.a, na način što ga je metalnom šipkom, sredstvom podobnim da tijelo teško povrijedi ili zdravlje teško naruši, udario u predjelu glave, nanijevši mu povrede u vidu krvnog podliva u potiljačnom predjelu. Takođe, prvostepeni sud pravilno cijeni subjektivni odnos okrivljenih prema učinjenom krivičnom djelu, što sveukupno kada se dovede u vezu sa pravilno utvrđenim činjeničnim stanjem pokazuje da su navodi žalbe branioca okrivljenih da je prvostepena presuda donijeta uz povrede Krivičnog zakonika neosnovani.

Viši sud je ispitao pobijanu presudu i u dijelu odluke o krivičnoj sankciji, koja se osporava i žalbom ODT-a, pa je našao da je izjavljena žalba u tom pravcu neosnovana. Naime, po nalaženju ovog suda, prvostepeni sud je pravilno utvrdio i u dovoljnoj mjeri vrednovao sve činjenice, odnosno okolnosti, koje su od uticaja na izbor vrste krivične sankcije. Prvostepeni sud je od olakšavajućih okolnosti na strani okrivljenog D. R. cijenio i uzeo u obzir da je porodičan čovjek, otac dvoje mal. djece, nezaposlen, siromašnog imovnog stanja, da se izmirio sa oštećenima, koji ga ne terete, dok je kao otežavajuću okolnost cijenio da je do sada šest puta osuđivan, pa mu je prethodno utvrdio za učinjena tri krivična djela laka tjelesna povreda iz čl. 152 st. 2 u vezi st.1 KZ CG, kazne zatvora u trajanju od po 45 dana, i primjenom člana 48 KZ CG, izrekao jedinstvenu kaznu zatvora, u trajanju od 4 (četiri) mjeseca. Okrivljenom Š.u Beriši, od olakšavajućih okolnosti, prvostepeni sud cijenio i uzeo u obzir da je porodičan čovjek, otac troje mal. djece, nezaposlen, da se izmirio sa oštećenim, koji ga ne tereti, dok je kao otežavajuću okolnost cijenio da je do sada jednom osuđivan, pa mu je na osnovu čl. 36 KZ-a CG izrekao kaznu zatvora, u trajanju od 30 (trideset) dana. U odnosu na okrivljenog D. B., od olakšavajućih okolnosti, prvostepeni sud je cijenio i uzeo u obzir da je porodičan čovjek, da se izmirio sa oštećenim, koji ga ne tereti, kao i da do sada nije osuđivan, dok otežavajućih okolnosti na strani ovog okrivljenog nije bilo, pa mu je na osnovu čl. 53 i 54 KZ, utvrdio kaznu zatvora u trajanju od 30 dana i istovremeno odredio da se ista neće izvršiti, ako osuđeni za vrijeme od 1 godine, od dana pravosnažnosti presude, ne izvrši novo krivično djelo.

I po nalaženju ovog suda, kazne zatvora na koje su osuđeni okrivljeni D. R. i Š. B., te izrečena uslovna osuda okrivljenom D. B., predstavljaju adekvatnu krivične sankcije koje su i po ocjeni ovog suda, srazmjerne težini krivičnih djela i stepenu krivice optuženih, pa je za očekivati da će se sa istim prema okrivljenim R.u i B. postići svrha kažnjavanja iz čl. 32 KZ CG, kao i da će se prema okrivljenom B. postići svrha izricanja uslovne osude iz čl. 52 KZ CG, a u okviru opšte svrhe izricanja krivičnih sankcija iz čl. 4 st. 2 KZ CG, odnosno da će navedene krivične sankcije uticati na okrivljene da ubuduće ne vrše ova i slična krivična djela.

S obzirom na navedeno, neosnovano se izjavljenom žalbom ODT-a ukazuje da prvostepeni sud, prilikom odmjeravanja kazne optuženim, nije u dovoljnoj mjeri cijenio stepen krivice, način izvršenja, kao i stepen društvene opasnosti, jer po načinu izvršenja ponašanje okrivljenih nije prevazišlo mjeru potrebnu za postojanje predmetnog krivičnog djela, te iste okolnosti nijesu mogle uticati da krivične sankcije optuženim budu strožije, kako se to insistira u žalbi ODT-a.

Za ukazati je da se u izjavljenim žalbama branioca okrivljenih ne ukazuje na postojanje neke činjenice, okolnosti ili pak dokaza, koji nijesu bili cijenjeni od strane prvostepenog suda, a koji bi doveli u sumnju pravilnost utvrđenog činjeničnog stanja, već se iznosi sopstvena ocjena izvedenih dokaza što je sve prvostepeni sud imao u vidu i po nalaženju ovog suda, pravilno cijenio i za svoje zaključke dao jasne, logične i u svemu prihvatljive razloge.

Iako se ne radi o povredi postupka ukazuje se prvostepenom sudu da u izreci presude u postupku sa više lica optuženih za po jedno ili više krivičnih djela ili pak jednog lica optuženog za više krivičnih djela u slučaju oglašavanja krivim se ne koristi termin ''Kriv je'', za svako pojedinačno krivično djelo za koje se oglašava krivim već se jednim terminom ''Kriv je'' oglašava krivim za sva krivična djela za koja se osuđuje ili pak kod više okrivljenih koji se oglašavaju krivim se takođe koristi jedna formulacija ''Krivi su'', za sva krivična djela za koja se oglašavaju krivim.

Na osnovu odredbe čl. 406 ZKP, a iz naprijed naznačenih razloga, odlučeno je kao u izreci presude.

VIŠI SUD U BIJELOM POLJU
Dana, 06.10.2023. godine
Zapisničar, Predsjednik vijeća - sudija
Sonja Marković, s.r. Ivan Adamović, s.r.