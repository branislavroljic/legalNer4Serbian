K. br. 728/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Dejane Harović, u krivičnom postupku protiv okrivljenog S.M., zbog krivčnog djela nasilje u porodici ili u porodičnoj zajednici iz člana 220 stav 1 Krivičnog zakonika Crne Gore, nakon javnog glavnog pretresa održanog dana 23.12.2022. godine, u prisustvu zastupnice optužbe Srne Pejović, savjetnice u Osnovnom državnom tužilaštvu u Podgorici, okrivljenog i njegovog branioca adv. Hamida Ganjole, istog dana izrekao je i objavio
P R E S U D U
Okrivljeni: S.M., JMB .........., od oca H. i majke S., rođene M., rođen ........ godine u Podgorici, sa prebivalištem u Podgorici – Ul. Vaka Đurovića br. ..., državljanin Crne Gore, razumije crnogorski jezik, koji je i njegov jezik, privatnik, udovac, otac troje djece, pismen, završio višu školu, srednjeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 13. novembra 2022. godine, oko 12 časova, u dvorištu porodične kuće koja se nalazi u Ulici Vaka Đurovića br. ..., Glavni grad Podgorica, svjestan svog djela čije je izvršenje htio i znajući da je isto zabranjeno, primjenom grubog nasilja narušio tjelesni integritet člana svoje porodice - bratanca, oštećenog M.E., na način što je, nakon kraće rasprave, dok se oštećeni M.E. nalazio na mjestu vozača u vozilu koje je bilo u pogonu, prišao istom sa lijeve strane, da bi zatim kroz otvoreni prozor vozila, provukao ruku i uhvatio oštećenog za majicu, a potom i počeo da ga trese, nakon čega je oštećenog uhvatio desnom rukom i pribijajući ga uz sjedište stezao za vrat, za koje vrijeme je oštećeni gubio dah, kojom prilikom mu je nanio laku tjelesnu povredu u vidu krvnog podliva, oguljotine i crvenila u predjelu desne bočne strane vrata,
- čime je izvršio krivično djelo nasilje u porodici ili u porodično zajednici iz člana 220 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 121,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom S.M. je optužnim predlogom Osnovnog državnog tužilaštva u Podgorici Kt. br. 1538/22 od 21.11.2022. godine stavljeno na teret krivično djelo nasilje u porodici ili u porodično zajednici iz člana 220 st. 1 Krivičnog zakonika Crne Gore. Zastupnik optužbe je u završnoj riječi predložio sudu da okrivljenog oglasi krivim i da ga osudi po zakonu.

Okrivljeni S.M. je u odbrani datoj na glavnom pretresu priznao izvršenje krivičnog djela koje mu se stavlja na teret i krivicu, u bitnom navodeći da je nastanjen u porodičnoj kući, koja se nalazi u Ulici Vaka Đurovića br. ...., te da je dana 13. novembra 2022. godine, oko 12.00 časova izašao u dvorište porodične kuće i vidio da je oštećeni E.M., njegov sinovac, ušao u parkirano vozilo i da pokušava da se isparkira između njegovog vozila i drugog vozila firme. Pokušao je da mu sugeriše da ne može izaći između ta dva vozila na taj način i da će ih ogrebati. Stajao je pored vozila u kojem se nalazio oštećeni dok je isto bilo u pogonu, a za koje vrijeme je prozor bio otvoren. Oštećeni je bio vidno iznerviran i obratio mu se uvrijedljivim riječima: "Ko si ti koji kurac?". U tom trenutku svojom lijevom rukom je pokušao da izvuče ključ iz brave vozila, a oštećeni ga je gurao kako bi ga u tome onemogućio. Nakon toga, svojom desnom rukom je pribio oštećenog uz sic i odgurujući ga za vrat, na koji način mu je nanio povredu zbog koje je oštećeni i prijavio predmetni događaj. U završnoj riječi je izrazio kajanje zbog učinjenog, i naveo da je ostao bez supruge prije dva i po mjeseca, te da je zbog stanja u kojem se nalazi sebi dozvolio ovakvu reakciju.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE ....... od 29.11.2022. godine. Na taj način je tokom postupka nesumnjivo utvrđeno da je okrivljeni dana 13. novembra 2022. godine, oko 12.00 časova, u dvorištu porodične kuće koja se nalazi u Ulici Vaka Đurovića br...., Glavni grad Podgorica, primjenom grubog nasilja narušio tjelesni integritet člana svoje porodice - bratanca, oštećenog E.M., na način što je, nakon kraće rasprave, dok se oštećeni E.M. nalazio na mjestu vozača u vozilu koje je bilo u pogonu, prišao istom sa lijeve strane, da bi zatim kroz otvoreni prozor vozila, provukao ruku i uhvatio oštećenog za majicu, a potom i počeo da ga trese, nakon čega je oštećenog uhvatio desnom rukom i pribijajući ga uz sjedište stezao za vrat, za koje vrijeme je oštećeni gubio dah, kojom prilikom mu je nanio laku tjelesnu povredu u vidu krvnog podliva, oguljotine i crvenila u predjelu desne bočne strane vrata.

Cijeneći subjektivni odnos okrivljenog prema izvršenom djelu, sud nalazi da je okrivljeni bio svjestan da hvatanjem oštećenog za majicu, nakon čega ga je protresao a potom uhvatio desnom rukom i stezao za vrat, primjenjuje grubo nasilje prema sinovcu, a koji se shodno čl. 142 st. 31 Krivičnog zakonika Crne Gore smatra članom porodice, te da na taj način narušava njegov tjelesni integritet, što je u konkretnom slučaju očigledno i htio. Time je u njegovim radnjama osim objektivnih, ostvaren i subjektivni element bića krivičnog djela nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti od kojih zavisi vrsta i visina krivične sankcije, pa je od olakšavajućih okolnosti na strani okrivljenog cijenio njegove lične prilike, da je udovac, otac troje djece, od kojih je jedno maloljetno, njegovo držanje poslije učinjenog krivičnog djela izraženo kroz jasno i potpuno priznanje izvršenja krivičnog djela i ispoljeno kajanje, te s tim u vezi i stav oštećenog koji se nije pridružio krivičnom gonjenju, njegov raniji život, odnosno neosuđivanost, a što je utvrđeno iz izvoda iz registra kaznenih evidencija Ministarstva pravde, ljudskih i manjinskih prava KE ....... od 29.11.2022. godine, dok otežavajućih okolnosti nije bilo. Imajući u vidu navedene olakšavajuće okolnosti sud je, shodno čl. 53 i čl. 54 Krivičnog zakonika Crne Gore, izrekao uslovnu osudu kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, te da će se i upozorenjem uz prijetnju kaznom zatvora u trajanju od tri mjeseca i vremenom provjeravanja od jedne godine u dovoljnoj mjeri uticati na okrivljenog da više ne vrši krivična djela, odnosno da će se na taj način u potpunosti ostvariti svrha izricanja uslovne osude propisana čl. 52 st. 2 Krivičnog zakonika Crne Gore, a u okviru opšte svrhe izricanja i propisivanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku obavezao da na ime troškova krivičnog postupka plati ukupan iznos od 121,50 €, i to na ime troškova medicinskog vještačenja iznos od 71,50 € i na ime paušalnih troškova iznos od 50,00 €, koji je određen prema trajanju i složenosti postupka i imovnom stanju okrivljenog.

Imajući u vidu navedeno, a primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 23.12.2022. godine
ZAPISNIČARKA S U D I J A
Dejana Harović,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Dejana Harović
ZAPISNIČARKA S U D I J A
Dejana Harović Rade Ćetković
DN-a: Po primjerak presude dostaviti:

- ODT Podgorica,
- Okrivljenom i njegovom braniocu,
- Oštećenom, po pravosnažnosti,
- a/a.

Postupljeno dana ________________
Namještenik suda_________________