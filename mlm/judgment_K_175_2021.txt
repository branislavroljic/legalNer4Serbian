U IME CRNE GORE
K.br. 175/21
VIŠI SUD U PODGORICI, kao prvostepeni krivični po sudiji Mileni Matović, uz učešće samostalne referentkinje suda Slobodanke Novčić, u predmetu protiv optuženog A.Đ., koga brani S.R., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužilaštva u Podgorici Kt. br. 237/21 od 08.12.2021. godine, koju je na ročištu povodom odlučivanja o sporazumu o priznanju krivice zastupala Ana Radović, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice dana 06.04.2022. godine, istog dana donio je
P R E S U D U
Optuženi:

A.Đ., JMB ..., od oca P. i majke T., rođene V., rođen .....godine u P..., sa prebivalištem u P..., ul. V...K... br...., državljanin Crne Gore, maternji jezik albanski i engleski, završio srednju školu - G..., zaposlenog u "G...", neoženjen, bez djece, lošeg imovnog stanja, osuđivan i to presudom Osnovnog suda u Podgorici K.br.292/20 od 30.04.2020. godine zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, lišen slobode od 17.10.2021. godine od 20,30 časova do 18.10.2021. godine do 13,45 časova
KRIV JE
Zato što je:

Dana 17.10.2021.godine, u B...S...P...C... u P..., neovlašćeno radi prodaje držao opojnu drogu marihuanu-supstancu koja je proglašena za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl.list CG br. 41/2018 od 28.06.2018. godine i br.57/18 od 30.07.2018. godine), na način što je, u svom vozilu marke V... G..., registarskih oznaka PG ..., u ladici ispod upravljača, držao tri "džointa" ukupne količine 1,224 grama, a u prtljažniku jednu pvc kesu sa opojnom drogom marihuanom u količini od 34,10 grama, koju opojnu drogu je predao ovlašćenim službenicima CB Podgorica, prilikom vršenja kontrole, pri čemu je bio svjestan svoga djela i htio njegovo izvršenje,
- čime je izvršio krivično djelo - neovlašćena proizvodnja, držanje i stavljanje u promet opojnih droga iz člana 300. stav 1. Krivičnog zakonika Crne Gore
Pa ga sud primjenom citiranih zakonskih odredbi, te odredbi čl. 32., 33., 36.a, 39.,42., 45., 46. i 51. Krivičnog zakonika Crne Gore, te odredbi čl. 226., 229., 303. i 374. Zakonika o krivičnom postupku
O S U Đ U J E
Na kaznu zatvora u trajanju od 6 (šest) mjeseci, koja kazna će se izvršiti, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija, kao glavnu kaznu, u koju kaznu mu se uračunava vrijeme lišenja slobode od dana 17.10.2021. godine od 20,30 časova do 18.10.2021. godine do 13,45 časova i novčanu kaznu, kao sporednu kaznu u iznosu od 5.000 (pet hiljada) eura, koju je optuženi dužan platiti u roku od 15 (petnaest) dana po pravosnažnosti presude donijete na osnovu sporazuma o priznanju krivice i to na račun budžeta Crne Gore broj 832-7113-04, a ukoliko optuženi novčanu kaznu ne plati u roku, sud će novčanu kaznu zamijeniti kaznom zatvora, tako što će za svakih započetih 25,00 (dvadesetpet) eura novčane kazne odrediti jedan dan kazne zatovra, s tim da kazna zatovra ne može biti duža od 6 (šest) mjeseci.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, plati na ime paušala Višem državnom tužilaštvu u Podgorici, iznos od 50,00 eura, na račun Vrhovnog državnog tužilaštva broj 832-1187-31 i iznos od 50,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u količini od 34,10 grama i tri džointa ukupne količine 1,224 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice kao predmeti upotrebljeni za izvršenje krivičnog djela.

O b r a z l o ž e nj e
Optužnicom Višeg državnog tužilaštva u Podgorici Kt.br. 237/21 od 08.12.2021. godine, optuženom A.Đ., stavljeno je na teret da je izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 01.04.2022. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 06.04.2022. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije CB Podgorica Ku.br. 990/21 od 18.10.2021.godine i izvršiouvid u fotodokumentaciju CB Podgorica broj 14/03-4-1761/1665 od 17.10.2021. godine, dvije potvrde o privremeno oduzetim predmetima Uprave policije CB Podgorica Ku. br. 990/21 od 17.10.2021.godine, pročitao izvješaj Forenzičkog centra Danilovgrad o hemijskom vještačenju br. 2957/21 od 24.11.2021. godine sa fotoelaboratom koji je sastavni dio izvještaja, zapisnik o pregovaranju Kt (sp)br. 49/22 od 01.04.2022.godine, zapisnik o priznanju krivice Kt.(sp)br. 49/22 od 01.04.2022. godine, sporazum o priznanju krivice Kt.(sp)br. 49/22 od 01.04.2022. godine i izvod iz kaznene evidencije Ministarstva pravde, ljudskih i manjinskih prava broj 07-0702-1255/22 od 01.02.2022. godine na ime optuženog A.Đ..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog, sud je najprije u smislu čl. 42. Krivičnog zakonika Crne Gore, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti) u okviru zakonom propisanog minimuma i maksimuma za predmetno krivično djelo, pa je od olakšavajućih okolnosti na strani optuženog cijenio priznanje izvršenja krivičnog djela, prihvatanje krivice i iskreno kajanje za učinjeno krivično djelo, dok raniju osuđivanost optuženog sud nije cijenio kao otežavajuću okolnost s obzirom na to da isti nije osuđivan za isto ili istovrsno krivično djelo, pa je naprijed navedene olakšavajuće okolnosti, a posebno činjenicu da je optuženi priznao izvršenje krivičnog djela, što je dovelo do efikasnosti okončanja postupka cijenio kao naročito olakšavajuće i istom u smislu čl. 45. i 46. Krivičnog zakonika Crne Gore, ublažio kaznu ispod zakonom propisanog minimuma za predmetno krivično djelo, nalazeći da je kazna zatvora u trajanju od 6 (šest) mjeseci, koja kazna će se izvršiti u prostorijama u kojima stanuje, kao glavna kazna i novčana kazna u iznosu od 5.000 (pet hiljada) eura, kao sporedna kazna, srazmjerna stepenu krivice optuženog i težini počinjenog krivičnog djela, te će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno čl. 51. Krivičnog zakonika Crne Gore sud je optuženom u izrečenu kaznu zatvora uračunao i vrijeme lišenja slobode počev od 17.10.2021. godine od 20,30 časova do 18.10.2021.godine do 13,45 časova.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to opojne droge marihuane u količlini 34,10 grama i tri džointa ukupne količine 1,224 grama, koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, iznos od po 50,00 eura, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 06.04.2022.godine
S u d i j a
Milena Matović,s.r
PRAVNA POUKA:

Protiv ove presude nije dozvoljena žalba.

Tačnost otpravka ovjerava samostalna referentkinja suda
Novčić Slobodanka