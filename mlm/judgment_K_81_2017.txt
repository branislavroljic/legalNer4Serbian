K.br.81/17
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog R.S.a, koga brani K.M.o, advokat iz P., zbog krivičnog djela teška djela protiv opšte sigurnosti iz čl.338 st.3 u vezi čl.327 st.4 u vezi st.1 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.1308/17 od 05.12.2017. godine, koju je na ročištu povodom odlučivanja o sporazumu o priznanju krivice zastupao M. T., tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 08.02.2018. godine, donio je

P R E S U D U
Okrivljeni R.S., JMBG..., od oca M. i majke M., rođene B., rođen..... godine u P., sa prebivalištem u P., na adresi ul. V. Ć. br...., državljanin Crne Gore, razumije crnogorski jezik, njegov jezik je srpski, pismen, završio srednju školu, po zanimanju magacioner, neoženjen, bez djece, lošeg imovnog stanja, neosuđivan.

Kriv je

Što je:

Dana 05. jula 2017. godine oko 13,00 časova, u mjestu Novo Selo, Opština Danilovgrad, svjestan da svojom radnjom može učiniti djelo i držeći da do toga neće doći ili da će to moći spriječiti, opšteopasnim sredstvom, izazvao opasnost za život ili tijelo ljudi, usljed čega je kod drugog nastupila teška tjelesna povreda, na način što je dok se nalazio na svom radnom mjestu u poslovnom objektu privrednog društva "Stratus" DOO, stavio u pogon viljuškar i njime započeo kretanje, a da prethodno nije obratio pažnju na oštećenog M. B. koji je stajao naslonjen na zid magacina, usljed čega je točkom viljuškara prešao preko lijevog stopala oštećenog, nanoseći mu tako tešku tjelesnu povredu u vidu oguljotine, otoka i krvnog podliva praćenih prelomom II kosti donožja lijevog stopala,
- čime je izvršio krivično djelo teška djela protiv opšte sigurnosti iz čl.338 st.3 u vezi čl.327 st.4 u vezi st.1 Krivičnog zakonika Crne Gore.

Pa sud okrivljenom primjenom citiranih zakonskih propisa, te čl. 4, 5, 16, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ista neće izvršiti ako okrivljeni za vrijeme od 1 (jedne) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka uplati u korist budžeta Crne Gore novčani iznos od 60,50 €, kao i da po osnovu sudskog paušala uplati u korist budžeta Crne Gore novčani iznos od 30,00 €, a sve prednje u roku od 15 dana po pravosnažnosti presude.

Na osnovu čl.239 st.2 ZKP-a, oštećeni M.B.o se radi ostvarivanja imovinskopravnog zahtjeva upućuje na parnični postupak.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.1308/17 od 05.12.2017. godine, okrivljenom R.S.u stavljeno je na teret da je izvršio krivično djelo teška djela protiv opšte sigurnosti iz čl.338 st.3 u vezi čl.327 st.4 u vezi st.1 Krivičnog zakonika Crne Gore.

Dana 24.01.2018. godine, uz dopis Osnovnog državnog tužilaštva u Podgorici Kt.br.1308/17 od 22.01.2018. godine, Osnovnom sudu u Danilovgradu dostavljen je zapisnik o pregovaranju Kt.br.1308/17 od 22.01.2018. godine, zapisnik o saslušanju okrivljenog R.S.a Kt.br.1308/17 od 22.01.2018. godine i sporazum o priznanju krivice okrivljenog Kt.br.1308/17 od 22.01.2018. godine.

Na ročištu za razmatranje sporazuma o priznanju krivice održanom dana 25.01.2018. godine, sud je pročitao dokaze predložene optužnim predlogom i to: iskaz svjedoka-oštećenog M.B.a sa zapisnika o saslušanju svjedoka Ktr.br.883/17 od 30.10.2017. godine, sačinjen pred Osnovnim državnim tužilaštvom u Podgorici; medicinsku dokumentaciju na ime oštećenog M.B.a: izvještaj ljekara specijaliste KC CG, Urgentni centar br.protokola 8582 od 05.07.2017. godine; na saglasan predlog stranaka pročitao nalaz i mišljenje vještaka medicinske struke, specijaliste za sudsku medicinu Dr. R.N.e od 08.10.2017. godine; izvršio uvid u CD sa fotografijama lica mjesta; pročitao izvod iz kaznene evidencije Ministarstva pravde Crne Gore KE br.176/17 od 20.12.2017. godine, na ime okrivljenog R.S.a; zapisnik o pregovaranju Kt.br.1308/17 od 22.01.2018. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici M.T., okrivljenog R.S.a i branioca okrivljenog, advokata K.M.a; te zapisnik o saslušanju okrivljenog R.S.a Kt.br.1308/17 od 22.01.2018. godine, sačinjen pred ODT-om u Podgorici i sporazum o priznanju krivice Kt.br.1308/17 od 22.01.2018. godine, zaključen pred ODT-om u Podgorici, između državnog tužioca Osnovnog državnog tužilaštva u Podgorici M. T., okrivljenog R.S.a i branioca okrivljenog, advokata K.M.a (preciziran na ročištu održanom dana 25.01.2018. godine, na način što u čl.2 sporazuma o priznanju krivice u četvrtom redu umjesto broja "15" treba da stoji broj "16", što se ispravlja i u zapisniku o pregovaranju).

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog R.S.a i da je okrivljeni u vrijeme i na način opisan u izreci ove presude učinio krivično djelo teška djela protiv opšte sigurnosti iz čl.338 st.3 u vezi čl.327 st.4 u vezi st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, da ranije nije osuđivan i da je lošeg imovnog stanja, kao i da se oštećeni M.B.o nije pridružio krivičnom gonjenju protiv okrivljenog, što su olakšavajuće okolnosti na njegovoj strani, dok otežavajućih okolnosti na strani okrivljenog nije bilo, pa sud nalazi da će se u konkretnom slučaju izrečenom uslovnom osudom, kojom je okrivljenom R.S.u utvrđena kazna zatvora u trajanju od 30 (trideset) dana, sa rokom provjeravanja u trajanju od 1 (jedne) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka u korist budžeta Crne Gore uplati novčani iznos od 60,50 €, koji iznos se odnosi na ime izrade nalaza i mišljenja vještaka medicinske struke Dr. R.N.e od 08.10.2015. godine. Takođe je obavezan ovaj okrivljeni da po osnovu sudskog paušala uplati i novčani iznos od 30,00 €, koji iznos je odmjeren srazmjerno trajanju, složenosti ovog postupka i imovnom stanju okrivljenog. Navedene novčane iznose okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Na osnovu čl.239 st.2 ZKP-a, oštećeni M.B.o se radi ostvarivanja imovinskopravnog zahtjeva upućuje na parnični postupak, budući da činjenice utvrđene u ovom postupku ne pružaju pouzdan osnov ni za potpuno, ni za djelimično presuđenje u tom dijelu, a njihovo utvrđivanje bi vodilo nepotrebnom odugovlačenju postupka.

Na osnovu izloženog, a u smislu odredbe čl.303 st.1 ZKP-a, odlučeno je kao u izreci presude.

ZAPISNIČARKA SUTKINJA
Ana Ivanović, s.r. Sonja Keković, s.r.

PRAVNA POUKA: Protiv ove presude dozvoljena je žalba Višem sudu u Podgorici, preko ovog suda u roku od 8 dana od dana prijema pismenog otpravka iste, samo u slučaju kada presuda nije u skladu sa zaključenim sporazumom.

DOSTAVITI:

- ODT Podgorica
- Oštećenom M.B.u
- Okrivljenom R.S.u
- Braniocu okrivljenog, advokatu K.M.u