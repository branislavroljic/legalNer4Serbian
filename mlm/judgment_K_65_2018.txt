U IME CRNE GORE
K.br. 65/2018
VIŠI SUD U PODGORICI, kao prvostepeni krivični po predsjedniku vijeća - sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog V. V., koga po službenoj dužnosti brani K. A. advokat iz P..., zbog krivičnog djela ubistvo u pokušaju iz čl. 143. u vezi sa čl. 20. Krivičnog zakonika Crne Gore, po optužnici Višeg državnog tužioca u Podgorici Kt.br. 52/2018 od 25.05.2018. godine, koju je na ročištu povodom odlučivanja o sporazumu o priznanju krivice zastupala Jovanović Maja - državna tužiteljka u Višem državnom tužilaštvu u Podgorici, nakon pravosnažnosti rješenja o usvajanju sporazuma o priznanju krivice, dana 08.10.2018. godine, donio je
P R E S U D U
Optuženi:

V. V., JMB ..., od oca M... i majke M..., rođene B..., rođen .... godine u P..., sa prebivalištem u P..., Ul. S... Š..., državljanin Crne Gore, saobraćajni tehničar, nezaposlen, razveden, otac jednog mldb. djeteta, završio srednju mašinsku školu, lošeg imovnog stanja, osuđivan i to: presudom Osnovnog suda u Podgorici, K.br.09/1558 od 01.02.2011. godine, zbog krivičnog djela nasilje u porodici i porodičnoj zajednici iz čl. 220. st.1. Krivičnog zakonika Crne Gore, i osuđen na kaznu zatvora u trajanju od 30 dana uslovno na 1 (jednu) godinu, lošeg imovnog stanja, u pritvoru od 12.03.2018. godine od 23,40 časova.

KRIV JE
Zato što je:

Dana 12.03.2018. godine, oko 20,30 časova, u P..., u stanu u kojem živi u ulici S... Š... br. 28, sa umišljajem pokušao da liši života oštećenog D. U., na način što je, nakon svađe sa oštećenim, nožem na preklapanjem, ubo istog u predjelu lijeve strane grudi, nanoseći mu tom prilikom tešku tjelesnu povredu u vidu ubodnorezne rane lijeve strane grudnog koša, sa posljedičnim povređivanjem grudnog mišića i posljedičnim nakupljanjem vazduha u potkožnom mekom tkivu lijeve strane grudnog koša i lijeve pazušne jame, pri čemu je bio svjestan svog djela i htio je njegovo izvršenje,
- čime je izvršio krivično djelo – ubistvo u pokušaju iz čl. 143. u vezi sa čl. 20. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, čl. 33, čl.36, čl. 42, čl. 45, čl. 46 i čl. 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju od 2 (dvije) godine, u koju kaznu mu se uračunava vrijeme provedeno u pritvoru počev od 12.03.2018.godine od 23,40 časova, pa nadalje.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice u budžet Crne Gore na broj 832-7113-04 uplati troškove i to: na ime troškova branioca po službenj dužnosti, iznos od 3.146,00 eura, na ime troškova medicinskog vještačenja iznose od 880,00 eura i iznos od 198,00 eura, te da na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 52/18 od 25.05.2018. godine, optuženom V. V. stavljeno je na teret izvršenje krivičnog djela ubistvo u pokušaju iz čl. 143. u vezi sa čl. 20. Krivičnog zakonika Crne Gore.

Dana 26.09.2018. godine, Više Državno tužilaštvo dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 01.10.2018.godine, sud je pročitao dokaze predložene optužnicom i to: saslušanja svjedoka - oštećenog U. D., Službene zabilješke o obavljenom uviđaju Uprave policije - CB Podgorica - Odjeljenja kriminalističke policije Ku.br. 215/18 od 13.03.2018.godine, izvršio uvid u fotodokumentaciju Uprave policije - CB Podgorica br. 61-10-244-632/757 od 12.03.2018. godine, Službenu zabilješku Uprave policije Ku.br. 215/18 od 13.03.2018. godine, Službenu zabilješku Uprave policije -CB Podgorica, Stanica policije za JRM Ku.br. 215/18 od 13.03.2018. godine, izvršio uvid u fotodokumentaciju Uprave policije - CB Podgorica br. 61-10-244-632/758 od 13.03.2018. godine, Potvrda o privremeno oduzetim predmetima Uprave policije - CB Podgorica - Stanica policije za JRM Ku. br. 215/18 od 12.03.2018. godine, Izještaj o trasološkom vještačenju broj 1442-1/18 od 13.04.2018. godine, nalaz i mišljenje komisije vještaka dr S. M., dr Ž. G. i psihologa B. S. - I. od 07.05.2018.godine, medicinsku ekspertizu sačinjenu od strane prof. dr. Šoć Miodraga od 16.05.2018. godine i izvod iz kaznene evidencije Ministarstva pravde broj 05/2-72-8135/18 od 23.07.2018. godine na ime optuženog V. V..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo ubistvo u pokušaju iz čl. 143. u vezi sa čl. 20. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 2 (dvije) godine srazmjerna stepenu krivice optuženog i težini počinjenog krivičnog djela, a posebno ličnim prilikama optuženog, da je otac jednog maloljetnog djeteta, narušenog zdravlja, kao posledice teške saobraćajne nezgode koje je imao u prošlosti, njegov odnos prema oštećenom nakon izvršenog krivičnog djela koji se ogledao u činjenici, da je oštećenog U. D., odmah po povređivanju odveo u zdravstvenu ustanovu kako bi mu bila ukazana ljekarska pomoć, što je za rezultat imalo da se oštećeni ne pridruži krivičnom gonjenju optuženog, a koje okolnosti je i sud cijenio kao naročito olakšavajuće, i koje okolnosti su opravdavale ublažavanje kazne optuženg ispod zakonom propisa nog minimuma za predmetno krivično djelo, nalazeći da će setako odmejrenom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Kako je optuženi oglašen krivim, sud ga shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka i to paušala Višem državnom tužilaštvu u Podgorici iznos od 100,00eura, koji je dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, te da u budžet Crne Gore, na žiro račun broj 832-7113-04, uplati iznos od 3.146,00 eura, na ime troškova branioca po službenj dužnosti, na ime troškova medicinskog vještačenja iznose od 880,00 eura i iznos od 198,00 eura, a sve u roku od 15 dana od dana pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice, koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 08.10.2018.godine
Zapisničar PREDSJEDNIK VIJEĆA-SUDIJA
Novčić Slobodanka, s.r. Tabaš Predrag, s.r.

PRAVNA POUKA
Protiv ove presude nije dozvoljena žalba.

Tačnost otpravka ovjerava namješenik suda
Novčić Slobodanka