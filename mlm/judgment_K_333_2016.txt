K. br. 333/16
U IME CRNE GORE
OSNOVNI SUD U PODGORICI, kao prvostepeni, krivični, po sutkinji Jovović Željki, uz učešće samostalnog referenta Rajković Danijele, kao zapisničarke, u krivičnom predmetu protiv okrivljenog H. L., zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, rješavajući po optužnom predlogu ODT-a Podgorica Kt. br. 933/15 od 09. 02. 2016. godine, nakon glavnog i javnog pretresa, održanog dana 09. 11. 2016. godine, u prisustvu zastupnika optužbe Nađe Popović i okrivljenog H. L., donio je i istog dana javno objavio

P R E S U D U
Okrivljeni:

H. L., JMB xxxxxxxxxxxxxx, zvani Hido, od oca F. i majke F., rođene D., rođen xx. xx. 19xx. godine u Beranama, sa prebivalištem u Podgorici, Kuće Rakića bb, državljanin Crne Gore, govori crnogorski jezik, oženjen, otac šestoro djece, pismen, završio osnovnu školu, po zanimanju radnik, lošeg imovnog stanja, neosuđivan.

Kriv je

Što je:

U maju 2012. godine, u Podgorici, u naselju Kuće Rakića, svjestan svog djela čije je izvršenje htio i znajući da je isto zabranjeno, postupajući protivno odredbi čl. 69 Zakona o uređenju prostora i izgradnji objekata, na katastarskoj parceli broj 1353/8 KO Dajbabe, započeo građenje objekta bez prethodno pribavljene građevinske dozvole, na način što je vršio rekonstrukciju postojećeg prizemnog objekta i gradio sprat, dimenzija u osnovi 10x10 m, tako što je zidao zidove etaže, visine od 7 do 12 redova blok opeke, bez prethodno pribavljene građevinske dozvole,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika Crne Gore i čl. 226, 229 i 374 Zakonika o krivičnom postupku, izriče
USLOVNU OSUDU

S tim što mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva u Podgorici Kt. br. 933/15 od 09. 02. 2016. godine, stavljeno je na teret okrivljenom H. L. izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnica optužnog predloga Nađa Popović u završnoj riječi je ostala pri podnijetom optužnom predlogu, navodeći da je dokazano da je okrivljeni izvršio krivično djelo koje mu je stavljeno na teret, a što proizilazi i iz njegove odbrane, pa je predložila sudu da ga oglasi krivim i kazni po zakonu.

Okrivljeni H. L. je priznao da je izvršio krivično djelo stavljeno mu na teret i svoju krivicu, navodeći u svojoj odbrani datoj u prethodnom postupku, koju odbranu je ponovio i na glavnom pretresu, da je vlasnik i investitor objekta - stambene kuće koja se nalazi u naselju Kuća Rakića bb u Podgorici, koji objekat je dimenzija u osnovi 10x10 m, a sa građenjem istog je počeo 2006. godine, kada je završeno prizemlje objekta. Započeo je nadgradnju sprata 2012. godine, u osnovi 10x10 m, na način što je zidao zidove, pa je upravo u izvođenju tih radova i kontrolisan od strane građevinske inspekcije, i to dana 02. 05. 2012. godine. Bio je prisutan prilikom inspekcijskog nadzora kada je inspektor u zapisniku evidentirao stanje na objektu kakvo je ono zaista i bilo, koji zapisnik je on potpisao. Nije posjedovao građevinsku dozvolu za predmetni objekat, a istu ne posjeduje ni danas, jer taj dio grada i dalje nije urbanizovan. Naveo je da je iz Berana i da je bio prinuđen da dođe u Podgoricu i u njoj započne život, nakon 45 godina života u Beranama, zbog svog zdravstvenog stanja, jer je imao tri moždana udara pa je često boravio u Kliničkom Centru Crne Gore. U završnoj riječi je naveo da mu je žao što je izvršio ovo krivično djelo, ali da je morao da započne život u Podgorici zbog svog lošeg zdravstvenog stanja.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, to sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni, u maju 2012. godine, u Podgorici, u naselju Kuće Rakića, na katastarskoj parceli broj 1353/8 KO Dajbabe, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je vršio rekonstrukciju postojećeg prizemnog objekta i gradio sprat dimenzija u osnovi 10x10 m, tako što je zidao zidove etaže visine 7 do 12 redova blok opeke, a da prethodno nije pribavio građevinsku dozvolu, čime je ostvario sva bitna obilježja bića krivičnog djela građenje objekta bez građevinske dozvole iz čl. 326a Krivičnog zakonika Crne Gore.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za građenje objekta neophodno prethodno dobijanje građevinske dozvole, pa je preduzimajući rekonstrukciju postojećeg prizemnog objekta i gradnju sprata zidanjem zidova etaže, protivno zakonskim propisima, bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, cijenio sve okolnosti koje utiču da kazna bude manja ili veća, pa je kao olakšavajuće okolnosti cijenio njegove njegove lične prilike, da je riječ o porodičnom čovjeku, ocu šestoro djece, njegovo loše imovno stanje, korektno držanje pred sudom ispoljeno kroz priznanje izvršenog krivičnog djela i s tim u vezi izraženo kajanje, kao i njegovo ranije dobro ponašanje i raniju neosuđivanost, koju je sud utvrdio iz izvoda iz kaznene evidencije na ime okrivljenog od 30. 05. 2016. godine. Sud u konkretnom slučaju nije našao otežavajućih okolnosti, pa je, u smislu čl. 45 st. 1 tač. 3 i čl. 46 st. 1 tač. 5 Krivičnog zakonika Crne Gore, prednje olakšavajuće okolnosti cijenio kao naročito olakšavajuće i ookrivljenom ublažio kaznu ispod zakonskog minimuma, te je, primjenom čl. 53 i 54 Krivičnog zakonika Crne Gore, utvrdio kaznu zatvora u trajanju od 3 (tri) mjeseca i istovremeno odredio da se ta kazna neće izvršiti ukoliko okrivljeni u roku provjeravanja od 1 (jedne) godine po pravosnažnosti presude ne izvrši novo krivično djelo. Sud je mišljenja da će se i sa prijetnjom izvršenja utvrđene kazne zatvora i vremenom provjeravanja okrivljenog u periodu od 1 (godinu) dana, na njega u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika Crne Gore.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 eura koji se odnosi na paušal kao dio troškova krivičnog postupka, a koji iznos je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 09. 11. 2016. godine

ZAPISNIČARKA SUTKINJA
Danijela Rajković Željka Jovović
Dn-a: Po primjerak presude dostaviti:

- ODT Podgorica,
- okrivljenom,
- a/a.

Postupljeno dana ______________
Radnik suda __________________
ZAPISNIČARKA:

S U T K I NJ A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković