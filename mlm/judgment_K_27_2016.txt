K.br.27/16
U IME CRNE GORE
OSNOVNI SUD U DANILOVGRADU, kao krivični, sutkinja Sonja Keković, uz učešće Ane Ivanović, kao zapisničarke, u krivičnom predmetu protiv okrivljenog P.A. iz C., zbog krivičnog djela laka tjelesna povreda iz čl.152 st.2 u vezi st.1 Krivičnog zakonika Crne Gore, koga brani V.M., advokat iz P., odlučujući po optužnom predlogu Osnovnog državnog tužilaštva u Podgorici Kt.br.1041/16 od 22.09.2016. godine, koji je na ročištu povodom odlučivanja o sporazumu o priznanju krivice zastupala M.K., tužilac Osnovnog državnog tužilaštva u Podgorici, nakon pravosnažnosti rješenja o usvajanju sporazuma o priznanju krivice, dana 09.01.2017. godine, donio je

P R E S U D U
Okrivljeni P.A., JMBG ..., od oca M. i majke S., rođene S., rođen .... godine u C., sa prebivalištem u C., na adresi ul. L. br...., državljanin Crne Gore, razumije crnogorski jezik, njegov jezik je crnogorski, pismen, završio srednju saobraćajnu školu, po zanimanju tehničar drumskog saobraćaja i kuvar, neoženjen, bez djece, lošeg imovnog stanja, neosuđivan.

Kriv je

Što je:

Dana 25.07.2016. godine, oko 22 časa, u sobi L7 Zavoda za izvršenje krivičnih sankcija Opština Danilovgrad, svjestan svog djela čije izvršenje je htio znajući da je isto zabranjeno, lako tjelesno povrijedio oštećenog J.N., na način što je nakon kraće svađe, šerpom - kao sredstvom podobnim da tijelo teško povrijedi ili zdravlje teško naruši više puta udario oštećenog u predjelu glave i vrata, od čega je oštećeni zadobio laku tjelesnu povredu u vidu tri rane prskotine desnog tjemenog predjela, promjera 5x0,3cm, 4x0,3cm i 6x0,2cm, nagnječenje šiljnog predjela, promjera 8x10cm, nagnječenje lijevog sljepoočnog predjela,
- čime je izvršio krivično djelo laka tjelesna povreda iz čl.152 st.2 u vezi st.1 Krivičnog zakonika Crne Gore.

Pa sud okrivljenom primjenom citiranih zakonskih propisa, te čl. 4, 5, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti ako okrivljeni za vrijeme od 2 (dvije) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka uplati u korist budžeta Crne Gore novčani iznos od 71,50 €, kao i da po osnovu sudskog paušala uplati u korist budžeta Crne Gore novčani iznos od 30,00 €, a sve prednje u roku od 15 dana po pravosnažnosti presude.

Na osnovu čl.239 st.2 ZKP-a, oštećeni J.N. se radi ostvarivanja imovinskopravnog zahtjeva upućuju na parnični postupak.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.1041/16 od 22.09.2016. godine, okrivljenom P.A. stavljeno je na teret da je izvršio krivično djelo laka tjelesna povreda iz čl.152 st.2 u vezi st.1 Krivičnog zakonika Crne Gore.

Dana 27.12.2016. godine, neposredno na ročište za odlučivanje o sporazumu o priznanju krivice zastupnik optužbe dostavio je sudu zapisnik o pregovaranju Kt.br.1041/16 od 26.12.2016. godine, zapisnik o saslušanju okrivljenog Kt.br.1041/16 od 26.12.2016. godine i zaključeni sporazumom o priznanju krivice Kt.br.1041/16 od 26.12.2016. godine.

Na ročištu za razmatranje sporazuma o priznanju krivice, održanom dana 27.12.2016. godine, sud je pročitao dokaze predložene optužnim predlogom i to: iskaz svjedoka-oštećenog J.N. sa zapisnika o saslušanju svjedoka Kt.br.1041/16 od 13.09.2016. godine, sačinjen pred Osnovnim državnim tužilaštvom u Podgorici; iskaz svjedoka M.M. sa zapisnika o saslušanju svjedoka Kt.br.1041/16 od 13.09.2016. godine, sačinjen pred Osnovnim državnim tužilaštvom u Podgorici; iskaz svjedoka Š.D. sa zapisnika o saslušanju svjedoka Kt.br.1041/16 od 13.09.2016. godine, sačinjen pred Osnovnim državnim tužilaštvom u Podgorici; medicinsku dokumentaciju na ime oštećenog J.N.: zdravstveni karton ZIKS-a Podgorica na ime J.N. od 17.06.2016. godine, izvještaj ljekara specijaliste JZU KC CG, Urgentni centar br.protokola 14618 od 26.07.2016. godine i CT nalaz KC CG, Centar za radiološku dijagnostiku ID br.59973 od 26.07.2016. godine; medicinsku dokumentaciju na ime okrivljenog P.A.: zdravstveni karton ZIKS-a Podgorica od 18.07.2016. godine, izvještaj ljekara specijaliste JZU KC CG, Urgentni centar br.protokola 14619 od 26.07.2016. godine i RTG nalaz KC CG, Centar za radiološku dijagnostiku ID br.91519 od 26.07.2016. godine; na saglasan predlog stranaka nalaz i mišljenje vještaka medicinske struke, specijaliste za sudsku medicinu Prof. Dr. Š.M. od 15.09.2016. godine; izvod iz registra kaznenih evidencija Ministarstva pravde Crne Gore KE br.111/2016 od 10.11.2016. godine, izdat na ime okrivljenog P.A.; zapisnik o pregovaranju Kt.br.1041/16 od 26.12.2016. godine, sačinjen pred ODT-om u Podgorici, između državne tužiteljke D.I.Đ., okrivljenog P.A. i branioca okrivljenog, advokata V.M.a; zapisnik o iskazu - priznanju okrivljenog P.A. Kt.br.1041/16 od 26.12.2016. godine, sačinjen pred ODT-om u Podgorici i sporazum o priznanju krivice Kt.br.1041/16 od 26.12.2016. godine, zaključen pred ODT-om u Podgorici, između državne tužiteljke D.I.Đ., okrivljenog P.A. i branioca okrivljenog, advokata V.M.a.

Iz sadržine pročitanih dokaza, na koje ni oštećeni, ni okrivljeni, ni njegov branilac - advokat K.M., po zamjeničkom punomoćju advokata V.M.a, nijesu imali primjedbi, sud je zaključio da je državni tužilac pružio dovoljno dokaza o krivici okrivljenog P.A. i da je okrivljeni u vrijeme i na način opisan u izreci ove presude učinio krivično djelo laka tjelesna povreda iz čl.152 st.2 u vezi st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je isti neosuđivan, da je lošeg imovnog stanja, da se oštećeni nije pridružio krivičnom gonjenju, kao i da je okrivljeni priznao izvršenje predmetnog krivičnog djela, što su olakšavajuće okolnosti na njegovoj strani, dok otežavajućih okolnosti na njegovoj strani nije bilo.

Imajući u vidu navedene olakšavajuće okolnosti na strani okrivljenog, te odsustvo otežavajućih okolnosti, ovaj sud nalazi da će se u konkretnom slučaju izrečenom uslovnom osudom, kojom je okrivljenom P.A. utvrđena kazna zatvora u trajanju od 6 (šest) mjeseci sa rokom provjeravanja u trajanju od 2 (dvije) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka u korist budžeta Crne Gore uplati novčani iznos od 71,50 €, koji troškovi se odnose na ime nagrade vještaku medicinske struke, specijalisti za sudsku medicinu Prof. Dr. Š.M.u za izradu nalaza i mišljenja od 15.09.2016. godine, a takođe je okrivljeni obavezan da po osnovu sudskog paušala uplati u korist budžeta Crne Gore novčani iznos od 30,00 eura, koji iznos je odmjeren srazmjerno trajanju, složenosti ovog postupka i imovnom stanju okrivljenog. Navedene novčane iznose okrivljeni je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Na osnovu čl.239 st.2 ZKP-a, oštećeni J.N. se radi ostvarivanja imovinskopravnog zahtjeva upućuju na parnični postupak, budući da činjenice utvrđene u ovom postupku ne pružaju pouzdan osnov ni za potpuno, ni za djelimično presuđenje u tom dijelu, a njihovo utvrđivanje bi vodilo nepotrebnom odugovlačenju postupka, a kod činjenice da se oštećeni J.N. izjasnio da će imovinskopravni zahtjev ostvariti u parničnom postupku.

Na osnovu izloženog, a u smislu odredbe čl.303 st.1 ZKP-a, odlučeno je kao u izreci presude.

ZAPISNIČARKA SUTKINJA
Ana Ivanović, s.r. Sonja Keković, s.r.

PRAVNA POUKA: Protiv ove presude dozvoljena je žalba Višem sudu u Podgorici, preko ovog suda u roku od 8 dana od dana prijema pismenog otpravka iste, samo u slučaju kada presuda nije u skladu sa zaključenim sporazumom.

DOSTAVITI:

- ODT Podgorica
- Okrivljenom P.A.

- Braniocu okrivljenog, advokatu V.M.u
- Po pravosnažnosti oštećenom J.N.