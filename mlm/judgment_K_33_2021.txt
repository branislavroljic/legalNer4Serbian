K.br.33/21
U IME CRNE GORE
OSNOVNI SUD U DANILOVGRADU, kao krivični, sudija Sonja Keković, uz učešće Ane Ivanović, kao zapisničara, u krivičnom predmetu protiv okrivljenog V. R.a, koga brani branilac T.N.a, advokat iz P., zbog krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, odlučujući po optužnom predlogu Osnovnog državnog tužilaštva u Podgorici Kt.br.1773/20 od 18.06.2021. godine, koji je na ročištu povodom odlučivanja o sporazumu o priznanju krivice zastupala tužilac Osnovnog državnog tužilaštva u Podgorici, Ivana Petrušić Vukašević, nakon pravosnažnosti rješenja o usvajanju sporazuma o priznanju krivice, dana 15.12.2021. godine, donio je

P R E S U D U
Okrivljeni V. R.O, JMBG...., od oca R. i majke S., rođene B., rođen.... godine u P., sa prebivalištem u P., na adresi B. S. K. br.... i boravištem u D., na adresi Z. b.b., državljanin Crne Gore, razumije crnogorski jezik, njegov jezik je crnogorski, pismen, završio srednju školu, penzioner, oženjen, otac dvoje djece, lošeg imovnog stanja, neosuđivan.

Kriv je

Što je:

Dana 2. decembra 2020. godine, u selu Zagorak, Opština Danilovgrad, svjestan svog djela čije je izvršenje htio i znajući da je isto zabranjeno, suprotno čl.5 st.2 u vezi čl.4 st.3 tač.1 i čl.23 st.3 Zakona o oružju, držao oružje “B“ kategorije, na način što je pušku marke „ČZ“ kal.22L.R, fabričkog broja 39195, za koju nije imao oružni list izdat od strane nadležnog državnog organa, držao iza vrata pomoćnog objekta - ostave, a koju pušku su prilikom pretresa kuće i pomoćnih objekata, vlasništva okrivljenog, pronašli i oduzeli policijski službenici,
- čime je izvršio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Pa sud okrivljenom V. R.u, primjenom citiranih zakonskih propisa, te čl. 4, 5, 13, 15, 32, 36, 42, 52, 53 i 54 KZ CG i čl.226, 229 i 374 ZKP-a, i z r i č e
USLOVNU OSUDU

Kojom mu utvrđuje kaznu zatvora u trajanju od 4 (četiri) mjeseci i istovremeno određuje da se ista neće izvršiti ako okrivljeni za vrijeme od 1 (jedne) godine po pravosnažnosti presude ne učini novo krivično djelo.

Dužan je okrivljeni da na ime troškova krivičnog postupka - sudskog paušala uplati novčani iznos od 30,00 €, u roku od 15 dana po pravosnažnosti presude.

Na osnovu čl.75 st.1 KZ CG, od okrivljenog V. R.a trajno se oduzima lovačka puška - karabin marke “ČZ”, kal.22 L.R, fabričkog broja 39195.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.1773/20 od 18.06.2021. godine, okrivljenom V. R.u je stavljeno na teret izvršenje krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

Dana 14.12.2021. godine, uz dopis Osnovnog državnog tužilaštva u Podgorici Kt.br.1773/20 od 13.12.2021. godine, Osnovnom sudu u Danilovgradu dostavljeni su zapisnik o pregovaranju Kt.br.1773/20 od 13.12.2021. godine, zapisnik o saslušanju okrivljenog V. R.a Kt.br.1773/20 od 13.12.2021. godine i sporazum o priznanju krivice Kt.br.1773/20 od 13.12.2021. godine, zaključen između državnog tužioca Osnovnog državnog tužilaštva u Podgorici Ivane Petrušić Vukašević i okrivljenog V. R.a, u prisustvu branioca okrivljenog, advokata N.T., a radi odlučivanja o sporazumu o priznanju krivice.

Na ročištu za odlučivanje o sporazumu o priznanju krivice, održanom dana 14.12.2021. godine, sud je pročitao dokaze predložene optužnim predlogom: zapisnik o pretresanju stana i drugih prostorija Uprave policije CB Podgorica Ku.br.1259/20 sačinjen dana 02.12.2020. godine, a zaveden dana 03.12.2020. godine; potvrdu o privremeno oduzetim predmetima Uprave policije CB Podgorica Ku.br.1259/20 izdata dana 02.12.2020. godine, a zavedena dana 03.12.2020. godine, koja glasi na ime V. R.o; izvještaj o balističkom vještačenju Forenzičkog centra Crne Gore, Grupa za balistiku br.3315/20 od 17.12.2020. godine; izvršio uvid u fotodokumentaciju Uprave policije CB Podgorica br.17/03-4-2010/2032 od 03.12.2020. godine; izvršio uvid u lovačku pušku - karabin marke “ČZ”, kal.22 L.R, fabričkog broja 39195; pročitao izvod iz kaznene evidencije Ministarstva pravde, ljudskih i manjinskih prava Crne Gore KE br.144/21 od 30.06.2021. godine, na ime okrivljenog V. R.a; zapisnik o pregovaranju Kt.br.1773/20 od 13.12.2021. godine, sačinjen pred ODT-om u Podgorici, između državnog tužioca Osnovnog državnog tužilaštva u Podgorici Ivane Petrušić Vukašević i okrivljenog V. R.a, u prisustvu branioca okrivljenog, advokata T.N.e; zapisnik o saslušanju okrivljenog V. R.a Kt.br.1773/20 od 13.12.2021. godine, sačinjen pred ODT-om u Podgorici i sporazum o priznanju krivice Kt.br.1773/20 od 13.12.2021. godine, zaključen između državnog tužioca Osnovnog državnog tužilaštva u Podgorici Ivane Petrušić Vukašević i okrivljenog V. R.a, u prisustvu branioca okrivljenog, advokata T.N.e (izmijenjen na ročište održano dana 14.12.2021. godine).

Iz sadržine pročitanih dokaza, na koje ni okrivljeni, ni njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog V. R.a i da je okrivljeni u vrijeme i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice, zaključenog između stranaka, ovaj sud je našao da je predlog stranaka u vezi sa krivičnom sankcijom prihvatljiv. Prednje, imajući u vidu da je okrivljeni priznao izvršenje predmetnog krivičnog djela, porodične prilike - oženjen, otac dvoje djece, loše imovno stanje, starosnu dob u vrijeme izvršenja krivičnog djela (u vrijeme izvršenja krivičnog djela okrivljeni V. R.o je imao navršenih 65 godina), kao i da ranije nije osuđivan, dok otežavajućih okolnosti na strani okrivljenog nije bilo. Imajući u vidu navedene olakšavajuće okolnosti na strani okrivljenog, te odsustvo otežavajućih okolnosti, sud nalazi da će se u konkretnom slučaju izrečenom uslovnom osudom, kojom je okrivljenom V. R.u utvrđena kazna zatvora u trajanju od 4 (četiri) mjeseca, sa rokom provjeravanja u trajanju od 1 (jedne) godine, postići svrha kažnjavanja iz čl.52 KZ CG, te da okrivljeni ubuduće neće činiti ovakva ili slična krivična djela, a u okviru opšte svrhe propisivanja i izricanja krivičnih sankcija iz čl.4 st.2 KZ CG.

Na osnovu čl.226 i 229 ZKP-a, okrivljeni je obavezan da na ime troškova krivičnog postupka - sudskog paušala uplati novčani iznos od 30,00 eura, koji je određen shodno složenosti i trajanju postupka, uz ocjenu imovinskih prilika okrivljenog, koje troškove je dužan platiti u roku od 15 dana po pravosnažnosti presude, a sve u skladu sa zaključenim sporazumom o priznanju krivice.

Mjera bezbjednosti oduzimanje predmeta - lovačka puška - karabin marke “ČZ”, kal.22 L.R, fabričkog broja 39195, izrečena je na osnovu čl.75 st.1 Krivičnog zakonika Crne Gore, jer se radilo o predmetima upotrijebljenim za izvršenje krivičnog djela, koji su svojina okrivljenog V. R.a.

Na osnovu izloženog, a u smislu odredbe čl.303 st.1 i čl.374 Zakonika o krivičnom postupku, odlučeno je kao u izreci presude.

ZAPISNIČAR SUDIJA
Ana Ivanović, s.r. Sonja Keković, s.r.

PRAVNA POUKA: Protiv ove presude dozvoljena je žalba Višem sudu u Podgorici, preko ovog suda u roku od 8 dana od dana prijema pismenog otpravka iste, samo ako presuda nije u skladu sa zaključenim sporazumom.

DOSTAVITI:

- ODT-u u Podgorici
- Okrivljenom V. R.u
- Braniocu okrivljenog, advokatu T.N.i