Kž br. 158/2012
U IME CRNE GORE
APELACIONI SUD CRNE GORE u vijeću sastavljenom od sudija Milića Međedovića kao predsjednika vijeća, Radmile Mijušković i Dragiše Rakočevića, kao članova vijeća, uz učešće službenika suda Slobodanke Vojvodić,  kao zapisničara u krivičnom predmetu protiv optuženih S.U. , S.Lj. i P.A. , zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika (KZ-a), odlučujući o žalbama zajedničkog branioca optuženih S.U. i S.Lj. , advokata M.R. i branioca optuženog P.A. , adv. S.J. , nakon održanog javnog pretresa dana 29.06.2012. godine, u prisustvu zamjenika Vrhovnog državnog tužilaštva CG (VDT CG), Sonje Bošković, optuženog P.A. i njegovog branioca adv. S.J. i branioca optuženih S.U. i S.Lj. , advokata M.R. , nakon tajnog vijećanja i glasanja donio je i dana 04.07.2012. godine,  javno objavio:

P R E S U D U
I Odbija se kao neosnovana žalba branioca optuženih S.U. i S.Lj. i presuda Višeg suda u Bijelom Polju K.br. 51/11-08  od 15.12.2011. godine u odnosu na ove optužene potvrđuje.

II Uvažava se žalba branioca optuženog P.A. pa se preinačava presuda Višeg suda u Bijelom Polju K.br. 51/11-08 od 15.12.2011. godine na način kako slijedi:

Optuženi:

2. P.A. , JMBG... , od oca R. i majke V. , rođene R. , rođen ... godine, u R. , sa stalnim boravkom u ul. , br. , državljanin C.G. , nezaposlen, neoženjen, pismen, sa završenom srednjom školom, vojsku nije služio, srednjeg imovnog stanja, osuđivan, nalazio se u pritvoru od 02.08.2008. godine, do 26.12.2008. godine.

Na osnovu čl. 373 tač. 2 Zkp-u
OSLOBAĐA SE OD OPTUŽBE
Da je:

Dana 02.08.2008 godine iz Crne Gore u Švajcarsku neovlašćeno prenosio radi dalje prodaje opojnu drogu-heroin, supstancu koja je Rješenjem o utvrđivanju opojnih droga ("Sl. list SRJ", br. 44/02) proglašena za opojnu drogu na način što je dana 01.08.2008. godine, zajedno sa sada osuđenim M.A. , po prethodnom dogovoru, sa vozilom "Golf" plave metalik boje reg. oznake ... kojim je i upravljao u Beranama u večernjim satima sačekao optužene S.Lj. i S.U. , koji su doputovali iz Švajcarske, po dogovoru sa M.S. i S.Z. , kako bi u Crnoj Gori preuzeli heroin i donijeli ga u Švajcarsku i ista lica povezao do Rožaja, gdje im je obezbijedio u hotelu "Grand" prenoćište i isto platio 24,00€, da bi dana 02.08.2008. godine oko 08,00 časova nepoznato lice koje je upravljalo vozilom optuženog i koje se nalazilo u društvu sa M.A. pored magistralnog puta u blizini hotela "Turjak" predalo S.Lj. plastičnu kesu sa tri zamotuljka obmotana selojtep trakom u kojem se nalazilo 1.989,27 grama droge-heroina,
- čime bi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1 Krivičnog zakonika Crne Gore.

Troškovi krivičnog postupka padaju na teret budžetskih sredstava suda.

O b r a z l o ž e nj e
Presudom Višeg suda u Bijelom Polju. K.br.51/11-08 od 15.12.2011. godine, optuženi S.U. , S.Lj. i P.A. oglašeni su krivim za krivično djelo neovlašćena proizvodnja, držanje i stavljanje i promet opojnih droga iz čl. 300. st. 1 KZ-a, činjenično opisano u izreci te presude i osuđeni, i to: optužena S.Lj. na kaznu zatvora u trajanju od 3 (tri) i 6 (šest) mjeseci, a optuženi  S.U.  i P.A. na kazne zatvora u trajanju od po 3 (tri) godine, u koje kazne im je uračunato vrijeme provedeno u pritvoru od 02.08.2008. godine do 26.12.2008. godine.

Optuženi su obavezani da plate paušal od po 300,00€ i troškove krivičnog postupka, i to: optuženi S.U. iznos od 1.602,50€, S.Lj. iznos od 1.537,50€, a optuženi P.A. iznos od 3.025,00€, kao i da solidarno plate iznos od 75,00€, sve u roku od 15 dana od dana pravosnažnosti presude, te da dio troškova u iznosu od 300,00€ pada na teret budžetskih sredstava suda.

Optuženoj S.Lj. je izrečena mjera bezbjednosti trajnog oduzimanja 1.989,27 g. opojne droge - heroina, koja se ima uništiti i od iste je oduzeta imovinska korist od 3.000,00 švajcarskih franaka, stečena izvršenjem krivičnog djela.

Protiv prvostepene presude žalbe su izjavili zajednički branilac optuženih S.U. i S.Lj. i branilac optuženog P.A. .

Branilac optuženog P.A. , adv. S.J. žalbu je izjavio zbog bitne povrede odredaba krivičnog postupka, nepotpuno i pogrešno utvrđenog činjeničnog stanja i povrede Krivičnog zakonika, s predlogom da Apelacioni sud pobijanu presudu preinači i optuženog P.A. oslobodi od optužbe.

Branilac optuženih S.U. i S.Lj. , adv. M.R. žalbu je izjavio zbog bitne povrede odredaba krivičnog postupka, pogrešno i nepotpuno   utvrđenog činjeničnog stanja, pogrešne primjene Krivičnog zakonika i odluke o kazni, s predlogom da Apelacioni sud pobijanu presudu preinači na način što će optuženog S.U. zbog nedostatka dokaza osloboditi od optužbe, a optuženoj S.Lj. smanjiti izrečenu kaznu zatvora.

Državni tužilac Crne Gore aktom Ktž br. 126/12 od 24.04.2012. godine predložio da se žalba branioca optuženih odbiju kao neosnovane, a presuda Višeg suda  u Bijelom Polju K.br. 51/11-08 od 15.12.2011. godine potvrdi.

Odlučujući po žalbama branilaca optuženih Apelacioni sud je nakon održane sjednice vijeća a u postupku tajnog vijećanja i glasanja našao da je žalba branioca opt. P.A. osnovana jer je prvostepeni sud, u odnosu na ovog optuženog, pogrešno utvrdio činjenično stanje, odnosno ovaj sud je posumnjao u zaključke koje je prvostepeni sud izveo iz utvrđenog činjeničnog stanja. Imajući u vidu da se radi o ukidnom razlogu prvostepene presude, te da Apelacioni sud u ovoj krivično pravnoj stvari odlučuje po treći put po žalbi, odlučeno je da se održi pretres pred ovim sudom shodno čl. 394 st. 2 Zkp-u.

Zamjenik VDT CG na glavnom pretresu pred ovim sudom ostao je pri datom pismenom izjašnjenju, sa predlogom da se prvostepena presuda potvrdi, a da se žalbe branilaca optuženih odbiju kao neosnovane, navodeći da je prvostepena presuda zasnovana na potpuno utvrđenom činjeničnom stanju bez bitnih povreda odredaba krivičnog postupka.

Branilac optuženih S.U. i S.Lj. ostao je kod date završne riječi pred prvostepenim sudom, navodima i predlozima iz žalbe, posebno ukazujući da postupanje optuženog S.U.  nije ni u kakvoj vezi sa izvršenjem predmetnog krivičnog djela  i da je žrtva prevare svoje supruge S.Lj. .

Branilac optuženog P.A. ostao je pri završnoj riječi pred prvostepenim sudom, navodima i predlozima žalbe, posebno ukazujući da radnja koja je opisana u izreci prvostepene presude u odnosu na ovog optuženog ne sadrži elemente bića krivičnog djela koje mu se stavlja na teret.  Optuženi P.A. je prihvatio završnu riječ svog branioca, posebno dodajući da je njegova greška jedino u tome što je bio u društvu sa M.A. kada je ovaj sačekao optužene  S.U. i S.Lj. iz Švajcarske a neznajući njihov cilj dolaska u Crnu Goru.

Apelacioni sud je glavni pretres održao u odsustvu optuženih optuženih S.U. i S.Lj. koji nijesu dostupni državni organima a u prisustvu njihovog branioca i optuženog P.A. i njegovog branioca.

Optuženi P.A. u svojoj odbrani pred ovim sudom izjasnio se u svemu kao u postupku pred prvostepenim sudom. Pročitane su odbrane optuženih S.U. i S.Lj. date u prethodnom postupku.

U dokaznom postupku na pretresu pred ovim sudom, na saglasan predlog stranaka pročitani su: Izvještaj  Odsjeka za kriminalističko-tehnička vještačenja br. 1916/08 sa nalazom i mišljenjem vještaka N.B. , iskaz svjedoka Ž.T. dat na zapisniku pred prvostepenim sudom dana 28.02.2011. godine, nalaz vještaka za telekomunikacije Š.S. dat na zapisniku pred prvostepenim sudom dana 23.02.201. godine, br. 03/3-240-3614 od 04.08.2008. godine i dio pravosnažne presude Višeg suda u Bijelom Polju K.br. 100/09-08 u odnosu na optuženog M.A., pročitani su: Potvrda Uprave policije Područne jedinice Berane, br. 3597 od 02.08.2008. godine, o privremenom oduzimanju predmeta od S.Lj. , potvrda Uprave policije Ispostave Rožaje, br. Sl. od 03.08.2008. godine, o privremenom oduzimanju predmeta od lica K.A. , potvrda Uprave policije Područne jedinice Berane, br. 03/3-240-3602 od 02.08.2008. godine, o privremenom oduzimanju predmeta od S.Lj. , potvrda Uprave policije - Područne jedinice Berane, br. 03-3-Sl. od 02.08.2008. godine, o privremenom oduzimanju predmeta na ime P.A. , zapisnik Uprave policije - Područne jedinice Berane, br. 03/3-240-3606 od 02.08.2008. godine, o prepoznavanju lica, listing operatera broj T-mobile za broj 067.... listing operatera Pro-monte za broj 069.... listing operatera T-mobile za broj 067.... za period 01 i 02.08.2008. godine,izvod iz KE za optuženog P.A. izdat od Ispostave Rožaje, od 15.12.2011. godine, pod brojem 02-245-2295, evidencija gostiju hotela "Grand" Rožaje za 31.07.2008 godine, 01.08.2008. godine i 02.08.2008. godine.

Ocjenom izvedenih dokaza, svakog posebno i svakog u vezi sa drugim dokazima, a potom ih dovodeći u vezu sa odbranama optuženih S.U. i S. Lj. , ovaj sud je našao da je prvostepeni sud bez počinjenih bitnih povreda odredaba krivičnog postupka na nesumnjiv način utvrdio da su optuženi S.U. i S.Lj. izvršili krivično djelo neovlašećna proizvodnja, držanje i stavljanje u promet opojnih droga iz čl. 300. st. 1 Kz-a , pa je odlučio kao u stavu I izreke ove presude, a da je prvostepeni sud iz izvedenih dokaza i utvrđenog činjeničnog stanja pogrešno zaključio da je optuženi P.A. počinio krivično djelo neovlašećna proizvodnja, držanje i stavljanje u promet opojnih droga iz čl. 300. st. 1 Kz-a.

Prvostepena presuda u odnosu na optužene S.U. i S.Lj. se žalbom branioca i izjašnjenjem na glavnom pretresu pred prvostepenim sudom i na glavnom pretresu pred ovim sudom osporava u odnosu na optuženog S.U. tvrdnjom, saglasno njegovoj odbrani, da nije imao učešća u izvršenju krivičnog djela za koje je optužen, dok se istom žalbom i izjašnjenjem branioca na pretresu u odnosu na optuženu S.Lj. , saglasno njenoj odbrani, predlaže da se blaže kazni.

Nasuprot navodima žalbe i predlozima branioca optuženih S.U. i S.Lj. , te njihovoj odbrani, prvostepeni sud je pravilno utvrdio da su ovi optuženi počinili krivično djelo za koje su optuženi. Činjenično utvrđenje prvostepenog suda temelji se na jasnim i pouzdanim dokazima, koje je prvostepeni sud opravdano prihvatio i izveo nesumnjiv zaključak da su ovi optuženi počinili krivično djelo za koje su optuženi na način kako je to opisano u izreci prvostepene presude. Do istog činjeničnog utvrđenja, kao i prvostepeni sud, došao je i ovaj sud nakon održanog glavnog pretresa a u odnosu na optužene S.U. i S.Lj. .

Naime, na osnovu dokaza izvedenih na glavnom pretresu i njihove svestrane ocjene, pojedinačno i u međusobnoj vezi, pa sve u vezi sa odbranama optuženih S.U. i S.Lj. utvrđene su odlučne činjenice iz kojih proizilazi nesumnjiv zaključak o postojanju krivičnog djela i krivice ovih optuženih za krivično djelo stavljeno im na teret.

Prvostepeni sud je za svoja utvrđenja, kako u pogledu dokazne vrijednosti svakog od izvedenih dokaza, tako i u pogledu dokazanosti odlučnih činjenica, u obrazloženju presude iznio u svemu jasne i ubjedljive razloge iz kojih proizilazi pravilnost izvedenih  zaključaka, a do kojih je došao i Apelacioni sud nakon održanog glavnog pretresa, sa kojih razloga je žalba branioca optuženih S.U. i S.Lj. odbijena kao neosnovana.

Ispitujući prvostepenu presudu u odnosu na optužene S.U. i S.Lj. , a polazeći od redosleda ispitivanja žalbenih osnova, te ocjenom dokaza provedenih na glavnom pretresu, Apelacioni sud je ispitao prvostepenu presudu na osnovu eventualne zahvaćenosti bitnom povredom odredaba krivičnog postupka iz čl. 386. st. 1 tač. 8 Zkp-a, osnovom kojom se žalbom branioca pobija, pa je našao da prvostepeni sud nije počinio ovu bitnu povredu, a na koju ovaj sud kao drugostepeni pazi po službenoj dužnosti. Apelacioni sud je utvrdio da je izreka prvostepene presude razumljiva, da dati razlozi odgovaraju činjeničnom utvrđenju i zaključcima do kojih je došao prvostepeni sud ocjenom izvedenih dokaza i odbrana optuženih, tako da su, nasuprot navodima žalbe, jasni i neprotivrječni sami sebi i sa sadržinom zapisnika o iskazima datim u postupku. Naime, izrekom prvostepene presude je na jasan način opredijeljeno učešće otpuženih S.U. i S.Lj. u radnji prenošenja 1.989,27 grama opojne droge heroina iz Crne Gore u Švajcarsku.

Prvostepeni sud je pravilno i potpuno utvrdio činjenično stanje kada je našao da su optuženi S.U. i S.Lj. neovlašćeno prenosili predmetnu opojnu drogu na način činjenično opisan u izreci prvostepene presude. Optuženi S.U. i S.Lj. su u okviru djelovanja više lica  učestvovali u radnji prenošenja opojne droge preduzimajući zajednički i pojedinačno radnje koje su nesumnjivo bile usmjerene postizanju cilja, a naime da se droga sa jednog odredišta prenese na drugo odredište, svakako radi prodaje. Postupali su na način što su u Crnu Goru doputovali iz Švajcarske sa vozilom sa kojim je upravljao optuženi S.U. , da po dogovoru optužene S.Lj. sa M.S. i S.Z. iz Švajcarske u Rožajama preuzmu od drugih lica opojnu drogu i istu navedenim licima donesu u Švajcarsku a sve za dogovoreni iznos od 8.000 švajcarskih franaka od kojeg iznosa su navedena lica prije preduzimanja radnje 3.000 švajcarskih franaka predali optuženoj S.Lj. , s tim da ostatak predaju nakon što u Švajcarsku donese opojnu drogu. Optuženi su dana 02.08.2008. godine  pored magistralnog puta  u blizini hotela "Turjak" -  opština Rožaje, praćeni od strane drugog vozila zaustavili svoje vozilo na znak lica iz tog vozila, kada je optužena  S.Lj. od NN lica koje je bilo u društvu sa osuđenim M.A. preuzela zamotuljak u kojem se nalazila opojna droga, isti smjestila u svoju torbu, a zatim u vozilo pored sjedišta suvozača na kojem je sjedjela a kojim vozilom je upravljao optuženi S.U. , da bi u ovim radnjama bili otkriveni od strane policije, droga pronađena i oduzeta. Ove činjenice utvrđene su iz doslednog iskaza optužene S.Lj. , listinga telefonskih komunikacija između optužene S.Lj. i osuđenog M.A. i njihove komunikacije sa licima iz Švajcarske, nalaza i mišljenja vještaka za telekomunikacije, te u odnosu na  sadržaj oduzetog zamotuljka da je u pitanju opojna droga - heroin, nalazom vještaka hemijske struke, te drugim provedenim pismenim dokazima. Ove činjenice koje se odnose na optuženu S.Lj. nijesu sporne ni po navodima žalbe niti ih branilac osporava izjašnjenjem na pretresu, a potvrđene su odbranom optužene S.Lj. u prethodnom postupku.

Apelacioni sud je nakon održanog pretresa posebno cijenio navode žalbe branioca optuženog S.U. , žalbene predloge i odbranu ovog optuženog datu u prethodnom postupku koja se u bitnom svodi na tvrdnju da nije imao učešća u prenošenju predmetne opojne droge i da nije preduzeo nijednu radnju u izvršenju krivičnog djela za koje je optužen. Nasuprot ovakvom stavu odbrane, po ocjeni Apelacionog suda, prvostepeni sud je pravilno i potpuno utvrdio činjenično stanje i  dao razloge o odlučnim činjenicama na kojima je zasnovao svoju presudu, do kojih utvrđenja je došao i Apelacioni sud nakon održanog glavnog pretresa.

Naime, nesumljivo je utvrđeno da je optužena Schuler Ljubica postigla dogovor sa licima iz Švajcarske M.S. i S.Z. da za sumu novca od 8.000 švajcarskih franaka, prenese opojnu drogu koju će joj po predhodnom dogovoru predati sada osuđeni M.A. , rođak navedenih lica iz Švajcarske, iz Crne Gore u Švajcarsku, nakon kojeg dogovora su se optuženi uputili sa vozilom  marke "Golf IV" reg. oznaka ... u Crnu Goru, kada je po prelasku granice kod Nikšića dana 01.08.2008 godine optužena Lj. kontaktirala M.A. na br. telefona 069... , uporedo ostvarujući kontakte sa M.S. i S.Z. na br 004... , i sa  osuđenim M.A. se dogovorila da se nađu u Berane, gdje  ih je ovaj sačekao sa optuženim P.A. koji je  upravljao vozilom marka "Golf III" reg oznaka ... , a zatim da ih smjesti u hotel "Grand" Rožaje, očito po dogovoru između optužene S.Lj. i osuđenog M.A. da joj opojnu drogu preda sjutradan, a što je osuđeni M.A. i učinio sa još jednim NN licem predajući optuženoj S.Lj. zamotuljak sa drogom pored magistralnog puta hotela "Turjak" - Rožaje.

Navodi odbrane optuženog S.U. i njegovog branioca da se presuda  prvostepenog suda zasniva na pretpostavkama a da su činjenice to što je upravljao vozilom, bio u društvu sa optuženom S.Lj. tj. sa suprugom samo indicije na kojima se ne može temeljiti presuda su bez osnova. Ovo iz razloga što je Apelacioni sud  cijeneći navode žalbe i odbranu optuženog S.U. našao da je ista usmjerena u pravcu izbjegavanja krivične odgovornosti. Naime, nije logično da optuženi S.U. nije znao za postupanje svoje supruge odnosno da nije znao da u Rožajam treba da preuzme opojnu drogu, naprotiv i po ocjeni ovog suda to mu je bilo poznato i to je htio isto kao i optužena S.Lj. . Cijeneći preduzete radnje optuženih S.U. i S.Lj. u izvršenju predmetnog krivčnog djela jedini nesumnjiv zaključak je da su zajednički preduzeli radnju prenošenja opojne droge iz Crne Gore u Švajcarsku. Ne može se prihvatiti odbrana opt. S.U. da nije znao razlog putovanja iz Švajcarske u Crnu Goru, za dogovor optužene S.Lj. sa licima iz Švajcarske o prenošenju opojne droge za njih, da nije znao niti se interesovao sa kim optužena S.Lj. razgovara telefonom tokom putovanja, da prihvata zahtjev optužene S.Lj. da prvo doputuju u Rožaje navodno zbog neke pošiljke za poznanike u Švajcarskoj a da je ne pita o čemu se radi. Ovo iz razloga što se preduzete radje optuženog S.U. ne mogu prihvatiti kao nezainteresovano postupanje po zahtjevu svoje supruge optužene S.Lj. koja i tokom putovanja  a i dolaskom u Berane razgovara sa nepoznatim licima, i preuzima od nepoznatog lica pošiljku nakon što je vozilo zaustavio na znak lica iz drugog vozila, a pri čemu zapaža da noći kada su u hotelu prespavali nepoznata lica obilaze njegovo vozilo parkirano ispred hotela u kojem su smješteni - hotel "Grand" u Rožajama, da primjećuje nakon prenoćišta u tom hotelu ujutru za doručkom da jedno lice uporno posmatra njega i optuženu S.Lj. , a za koje lice izvodi zaključak da je policajac. Ovakva odbrana opt. S.U. , kao i navodi opt. S.Lj. da njen suprug S.U. nije ništa znao o njenom dogovoru i namjerama, može se samo cijeniti kao pokušaj da opt. S.U. izbjegne krivičnu odgovornost pri činjenici da istu ne može izbjeći opt. S.Lj. jer je i priznala izvršenje krivičnog djela.

Na pravilno utvrđeno činjenično stanje u odnosu na opt. S.U. i S.Lj. , prvostepeni sud je pravilno primijenio Krivični zakon kada je radnje opt. S.U. i S.Lj. navedene u izreci prvostepene presude pravno kvalifikovao kao krivično djelo neovlašćena proizvodnja, držanje i stavljanje u promet opojnih droga iz čl. 300. st. 1 Kz-a, jer se u njihovim radnjama sadržani svi objektivni i subjektivni elementi tog krivičnog djela kako je to pravilno utvrdio prvostepeni sud.

Apelacioni sud je ispitao pobijanu presudu u dijelu odluke o kazni, a u odnosu na opt. S.U. i S.Lj. , pa je utvrdio da je žalba branioca ovih optuženih i u tom dijelu neosnovana. Naime, prvostepeni sud je pravilno cijenio sve okolnosti od  uticaja na  visinu kazne tako da su izrečene kazne i po nalaženju ovog suda srazmjerne težini izvršenog krivičnog djela i stepenu krivice optuženih i predstavljaju onu mjeru koja je neophodna da bi se postigla svrha kažnjavanja predviđena čl. 32 Kz-a.

Sa prednjh razloga i razloga prvostepene presude, u odnosu na opt. S.U. i S.Lj. , u smislu čl. 406 Zkp-a odlučeno je kao u stavu I izreke ove presude.

Nasuprot iznijetom Apelacioni sud je našao da je prvostepeni sud pogrešno utvrdio činjenično stanje, odnosno da je izveo pogrešne zaključke iz utvrđenog činjeničnog stanja kada je našao da je optuženi P.A. izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1 Kz-a.

Nakon održanog glavnog pretresa ovaj sud je nesumnjivo utvrdio da je opt. P.A. bio u društvu sa sada osuđenim M.A. , kada su vozilom optuženog P. marke "Golf III" reg. oznaka ... dana 01.08.2008 godine sačekali u Beranama optužene bračni par S. , kada su se uputili u Rožaje gdje su im obezbijedili smještaj u hotelu "Grand", kada je radi potrebnih podataka P.A. dao svoju ličnu kartu, pa je na osnovu toga evidentiran kao gost hotela a što je utvrđeno iz iskaza svjedoka Ž.T. , koja radi kao recepcioner u pomenutom hotelu, kao i uvidom u evidenciju gostiju hotela Grand. Takođe je utvrđeno da nakon što je obezbijedio smještaj optuženima bračnom paru S. optuženi P. nije više imao kontakta sa njima. Ove činjenice proizilaze iz provedenih dokaza i tokom postupka nijesu osporene. S.Lj. u svojoj odbrani je navela da je komunikaciju putem telefona i neposredno imala  sa osuđenim M.A. , a da je sa optuženim P.A. razgovarala samo u odnosu na smještaj u hotelu, a što sve i potvrđuje osuđeni M.A.saslušan u svojstvu svjedoka na pretresu pred Apelacionom sudom koji je u bitnom naveo da opt. S. opt. P.A. nije poznavao, da je na njegov zahtjev pošao da ih zajednički sačekaju i da nakon što su se optuženi S. smjestili u hotel sa njima više nije imao kontakta.

Dakle, kao neosporno je utvrđeno ono što se i opt. P.A. stavlja kao radnja izvršenja krivičnog djela u smislu objektivno preduzetih radnji, a to da je zajedno sa osuđenim M.A. sačekao opt. S. sa svojim vozilom u Beranama i da im je obezbijedio smještaj u hotelu "Grand", pri čemu se po ocjeni suda iz ove preduzete radnje opt. P. ne može izvesti nesumnjiv zaključak da je učestvovao u radnji prenošenja predmetne opojne droge kako mu se to stavlja na teret. Sud je cijenio i odbranu opt. S.Lj. u kojoj u odnosu na  opt. P.A. opisuje vozilo po boji i tipu kod prvog susreta u Beranama i njen opis vozila iz kojeg je izašlo NN lice u trenutku predaje zamotuljka - droge, pa se po ocjeni ovog suda iz tih njenih navoda ne može izvesti nesumnjiv zaključak da je  iz istog vozila  kojim je upravljao P.A. sjutradan (02.08.2008. godine) izašlo NN lice i predalo joj zamotuljak sa drogom. Ovo sa razloga što optužena S.Lj.  opisujući vozilo kod predaje droge isto samo po boji upoređuje sa vozilom kojim je prethodnog dana - večeri upravljao P.A. kada je zajedno sa osuđenim M.A. sačekao nju i opt. S.U. u Beranama, a pri čemu je nesporno da više vozila istog tipa ima istu boju.

Sa ovih razloga prethodno navedene činjenice da je optuženi P.A. zajedno sa sada osuđenim M.A. inače svojim kumom i na njegov zahtjev sačekao optužene S. u Beranama i obezbijedio im smještaj  su samo indicije iz kojih se ne može izvesti nesumnjiv zaključak da je optuženi P.A. preduzeo bilo koju radnju zajedno sa ostalim optuženim i sa sada osuđenim M.A. u prenošenju opojne droge iz Crne Gore u Švajcarsku. Dakle, nije utvrđena osnovana sumnja da je okrivljeni P.A. izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1 Kz-a, jer indicije na kojima se zasniva optužba nijesu prerasle, po osnovu provedenih dokaza i utvrđenih činjenica na pretresu u veći stepen, osnovanu sumnju, te time nije sa potrebnim stepenom  izvjesnosti dokazano da je krivično djelo izvršio. Pri ovim činjenicama sud je optuženog P.A. oslobodio od optužbe  uz primjenu načela in dubio pro reo, jer je ostala samo sumnja u odnosu na postojanje bitnog obilježja krivičnog djela koje su optuženom stavlja na teret i u pogledu utvrđenih činjenica.

Sud je cijenio i sve druge provedene dokaze pa je našao da su bez uticaja na drugačiju odluku.

Kako je optuženi P.A. oslobođen od optužbe to troškovi krivičnog postupka padaju na teret budžetskih sredstava suda.

Sa svih prednjih razloga a u odnosu na opt. P.A. u smislu čl. 373 tač. 2 Zkp-u odlučeno je kao u stavu II izreke ove presude.

APELACIONI SUD  CRNE GORE
Podgorica, 04.07.2012. godine
Zapisničar,                                                                               PREDSJEDNIK VIJEĆA– SUDIJA
S. Vojvodić, s.r.                                                                                     Milić Međedović, s.r.