K. br. 147/17
U IME CRNE GORE
OSNOVNI SUD U PODGORICI, po sutkinji Željki Jovović, uz učešće namještenice suda Danijele Rajković kao zapisničarke, u krivičnom predmetu protiv okrivljenog B. P., zbog krivičnog djela izazivanje opšte opasnosti iz čl. 327 st. 1 Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 18. 04. 2017. godine donio je

P R E S U D U
Okrivljeni:

B. P., JMB xxxxxxxxxxxxxx, od oca N. i majke V., rođene S., rođen xx. xx. 19xx. godine u Podgorici, sa prebivalištem u mjestu rođenja Ul. I Proleterske br. xx, državljanin Crne Gore, završio srednju Mašinsku školu, po zanimanju mašinski tehničar, neoženjen, bez djece, lošeg imovnog stanja, osuđivan presudama Osnovnog suda u Podgorici K. br. 1041/10 od 24. 01. 2011. godine zbog krivičnog djela nasilničko ponašanje iz čl. 399 KZ - 4 (četiri) mjeseca zatvora i Višeg suda u Podgorici K. br. 171/08 od 29. 07. 2009. godine zbog krivičnog djela držanje i stavljanje u promet opojnih droga iz čl. 300 st. 1 KZ - 6 (šest) mjeseca zatvora, u pritvoru od 05. 02. 2017. godine od 15:00 časova po rješenju sudije za istragu Osnovnog suda u Podgorici Kri. br. 75/17 od 07. 02. 2017. godine.

Kriv je

Što je:

Dana 05. februara 2017. godine, oko 07:00 časova, u Podgorici, u Ul. Vojislavljevića, ispred ugostiteljskog objekta "P. D.", svjestan svojih djela čije izvršenje je htio, znajući da su njegova djela zabranjena, eksplozijom, kao opšteopasnom radnjom, izazvao opasnost za život i tijelo ljudi, na način što je došao ispred ugostiteljskog objekta "P. D.", vlasništvo V. R., gdje je kamenom polomio staklo na objektu, a zatim je ručnu bombu M-75, koju je neovlašćeno nosio i čije držanje je građanima zabranjeno, shodno čl. 5 st. 1 Zakona o oružju, aktivirao i bacio u pravcu objekta "P. D.", u kojem su se nalazile oštećene J. V. i njena kćerka mldb. A. V., usljed koje eksplozije su nastala oštećenja na objektu i to na pločicama ispred objekta, staklu ulaznih vrata i desnom bočnom dijelu objekta, kao i na fasadi, čime je doveo u opasnost život i tijelo oštećenih,
- čime je izvršio krivično djelo izazivanje opšte opasnosti iz čl. 327 st. 1 Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore.

Pa sud okrivljenog B. P. na osnovu čl. 4 st. 2, 32, 36, 42 st. 1, 48 st. 1 i Krivičnog zakonika Crne Gore, prethodno utvrđuje:

Za krivično djelo izazivanje opšte opasnosti iz čl. 327 st. 1 Krivičnog zakonika Crne Gore, kaznu zatvora u trajanju od 8 (osam) mjeseci, a za krivično djelo nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore, kaznu zatvora u trajanju od 8 (osam) mjeseci.

Pa sud okrivljenog primjenom čl. 48 st. 2 i čl. 51 st. 1 Krivičnog zakonika Crne Gore, te čl. 226, 227, 229, 239 i 374 Zakonika o krivičnom postupku,
O S U Đ U J E
Na jedinstvenu kaznu zatvora u trajanju od 1 (jednje) godine i 3 (tri) mjeseca, u koju kaznu se uračunava vrijeme provedeno u pritvoru od 05. 02. 2017. godine, od 15:00 časova, pa nadalje dok pritvor bude trajao.

Obavezuje se okrivljeni da na ime troškova krivičnog postupka plati iznos od 82,50 eura na ime nagrade stalnom sudskom vještaku medicinske struke, te iznos od 50,00 eura na ime paušala, u roku od 15 dana po pravosnažnosti presude, pod prijetnjom prinudnog izvršenja.

Oštećene J. V. i mldb. A. V. se radi ostvarivanja imovinskopravnog zahtjeva upućuju na parnični postupak.

O b r a z l o ž e nj e
Osnovno državno tužilaštvo u Podgorici je optužnim predlogom Kt. br. 168/17 od 06. 03. 2017. godine stavilo na teret okrivljenom B. P., izvršenje krivičnog djela izazivanje opšte opasnosti iz čl. 327 st. 1 Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore.

Nakon podnošenja optužnog predloga sudu, državna tužiteljka u ODT-u, okrivljeni i njegov branilac su zaključili sporazum o priznanju krivice dana 04. 04. 2017. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog B. P. i da je okrivljeni u vrijeme i na način opisan u izreci ove presude učinio krivična djela izazivanje opšte opasnosti iz čl. 327 st. 1 Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore.

Odlučujući o kazni iz sporazuma o priznanju krivice zaključenog između stranaka, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a sankcija odgovara svrsi izricanja krivičnih sankcija.

Okrivljeni je obavezan da plati troškove krivičnog postupka u ukupnom iznosu od 132,50 eura, saglasno odredbi člana 229 Zakonika o krivičnom postupku, kao i troškove službene odbrane za nagradu braniocu po službenoj dužnosti o kojim će sud odlučiti posebnim rješenjem, shodno čl. 227 Zakonika o krivičnom postupku.

Oštećene J. V. i mldb. A. V. su, shodno čl. 239 Zakonika o krivičnom postupku, upućene da imovinskopravni zahtjev ostvare u parničnom postupku.

Sa iznijetih razloga, na osnovu čl. 303 st. 1 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 18. 04. 2017. godine

ZAPISNIČARKA SUTKINJA
Danijela Rajković,s.r. Željka Jovović,s.r.

PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.

ZTO: Danijela Rajković
ZAPISNIČARKA SUTKINJA
Danijela Rajković Željka Jovović
DN-a: Primjerak presude dostaviti:

- ODT Podgorica,
- Optuženom i braniocu adv. N. T.,
- a/a
Postupljeno dana __________________
Namještenik suda __________________