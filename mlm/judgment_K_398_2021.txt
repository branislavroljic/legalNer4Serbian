K. br. 398/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog B.T., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 24.06.2021. godine, u prisustvu državne tužiteljke Ivane Vuksanović i okrivljenog, izrekao je i istog dana objavio,
P R E S U D U
Okrivljeni: B.T., JMB ..., od oca M. i majke M., rođene V., rođen ... godine u N., sa prebivalištem u P. - Bulevar V. - zgrada ''Č.'', državljanin Crne Gore, razumije crnogorski jezik, njegov jezik je srpski, stolar, oženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što:

Dana 20.12.2020. godine, oko 00.20 časova, u P., u Ul. A., svjestan svog djela čije je izvršenje htio, znajući da je njegovo djelo zabranjeno, nije postupao po naredbi kojom se određuju mjere za suzbijanje ili sprječavanje opasne zarazne bolesti, na način što se suprotno članu 1 stav 1 tačka 1 Naredbe Ministarstva zdravlja za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog korona virusa br. 8-501/20-129/1590 od 08.12.2020. godine ("Službeni list Crne Gore'' broj 119/20), kojom se određuje zabrana izlaska iz objekata stanovanja u vremenu od 22 časa do 5 časova narednog dana, već se kretao vozilom marke "Opel Astra", registarskih oznaka BR ..., u čemu je zatečen od strane policijskih službenika,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se one neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuju se okrivljeni da na ime troškova krivičnog postupka plati 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom B.T. je optužnim predlogom Osnovnog državnog tužilaštva u Podgorici Kt. br. 1904/20 od 25.05.2021. godine stavljeno na teret izvršenje krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Državna tužiteljka je u završnoj riječi ostala pri podnijetom optužnom predlogu, predloživši sudu da okrivljenog oglasi krivim i da ga osudi po zakonu.

Okrivljeni B.T. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da mu je dana 19.12.2020. godine bila krsna slava Sveti Nikola, zbog čega nije radio, već je boravio u nekoliko ugostiteljskih objekata i popio nekoliko piva. Negdje oko 22.00 časa otišao je kući, a zatim je pošao do druga F. koji živi u ul. Č., gdje se zadržao samo kratko i sa vrata čestitao slavu. Nakon toga je nastavio da se vozi kroz grad, a kući mu se nije išlo s obzirom na to da je bio popio. Oko 00.20 časova je svojim vozilom marke "Opel Astra" reg. oznaka BR ... učestvovao u saobraćajnoj nezgodi koja se desila u Ul. A., zbog čega je odveden u CB Podgorica. Pojasnio je da kritičnom prilikom nije imao potvrdu o kretanju za vrijeme zabrane po mjerama NKT-a, iako je znao da je Ministarstvo zdravlja donijelo naredbu kojom je propisana zabrana izlaska iz objekata stanovanja u periodu od 22.00 do 05.00 narednog dana, koja je stupila na snagu početkom decembra 2020. godine. U završnoj riječi je naveo da se kaje.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE 969/21 od 04.06.2021. godine na ime okrivljenog, a od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da okrivljeni dana 20.12.2020. godine, oko 00.20 časova, u P., u Ul. A., nije postupao po naredbi kojom se određuju mjere za suzbijanje ili sprječavanje opasne zarazne bolesti, na način što se suprotno članu 1 stav 1 tačka 1 Naredbe Ministarstva zdravlja za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog korona virusa br. 8-501/20-129/1590 od 08.12.2020. godine ("Službeni list Crne Gore'' broj 119/20), kojom se određuje zabrana izlaska iz objekata stanovanja u vremenu od 22 časa do 5 časova narednog dana, već se kretao vozilom marke "Opel Astra", registarskih oznaka BR BJ 401, u čemu je zatečen od strane policijskih službenika.

Članom 1 stav 1 tačka 1 Naredbe Ministarstva zdravlja za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog korona virusa br. 8-501/20-129/1590 od 08.12.2020. godine ("Službeni list Crne Gore'' broj 119/20) je propisana zabrana izlaska iz objekta stanovanja u vremenu od 22.00 do 5.00 časova narednog dana, izuzev propisanih izuzetaka. Time što je prekršio navedenu naredbu Ministarstva zdravlja za vrijeme trajanja opasne zarazne bolesti koja se lako prenosi tako da može zahvatiti veći broj ljudi, odnosno za vrijeme epidemije novog koronavirusa u Crnoj Gori, okrivljeni je prouzrokovao i zabranjenu posljedicu koja se ogleda u izazivanju apstraktne opasnosti za život i zdravlje ljudi.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da svojim radnjama, odnosno izlaskom iz objekta stanovanja u periodu od 22.00 časa do 05.00 časova, dana 20.12.2020. godine, krši zabranu propisanu Naredbom Ministarstva zdravlja, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegovo držanje poslije učinjenog krivičnog djela izraženo kroz jasno i potpuno priznanje izvršenja krivičnog djela i ispoljeno kajanje, njegove lične prilike, odnosno loše imovno stanje i porodičnost, te njegov raniji život i s tim u vezi neosuđivanost, koja je utvrđena iz izvoda iz registra kaznenih evidencija Ministarstva pravde, ljudskih i manjinskih prava KE 969/21 od 04.06.2021. godine, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 24.06.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja