K.br. 87/20
U IME CRNE GORE
VIŠI SUD U PODGORICI, kao prvostepeni krivični, sudija Kovačević Vesna, uz učešće Hasanović Anise kao zapisničara, u predmetu protiv optuženih Raičević Petka, koga brani Milonjić Božo, advokat iz Podgorice i Kovačević Brankice koju brani Dragović Balša, advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 2 u vezi st. 1 i čl. 23 st. 2 Krivičnog zakonika Crne Gore, nakon donesenog rješenja o usvajanju sporazuma o priznanju krivice dana 03.11.2020. godine, donio je dana 05.11.2020. godine,
P R E S U D U
Optuženi:

Raičević Petko, JMBG 2509988213001, od oca Dragana i majke Vukice, rođene Šćekić, rođen 25.09.1988. godine u Podgorici, sa prebivalištem u Podgorici - ulica Vojvođanska broj 20, državljanin Crne Gore, završio osnovnu školu, živi u vanbračnoj zajednici, otac jednog djeteta, lošeg imovnog stanja, osuđivan presudom Osnovnog suda u Podgorici K.br. 10/34 od 12.11.2020. godine zbog krivičnog djela iz čl. 239 st. 1 kojom mu je utvrđena novčana kazna u visini od 1.200,00 €, presudom Osnovnog suda u Podgorici K.br. 359/11 od 08.10.2020. godine zbog krivičnog djela iz čl. 248 st. 1 kojom mu je utvrđena novčana kazna u visini od 900,00 € , presudom Osnovnog suda u Podgorici K.br. 88/14 od 16.07.2014. godine kojom mu je utvrđena kazna zatvora od 3 godine i izrečena mjera bezbijednosti obavezno liječenje narkomana i oduzimanja novca,
KRIV JE
Zato što je:

Dana 25.01.2020. godine, zajednički učestvujući u radnji izvršenja i ostvarujući unaprijed donijetu zajedničku odluku zajedno sa okrivljenom Kovačević Brankicom, radi prodaje unio u Crnu Goru midazolam – supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (“Sl. list CG” br. 41/18 od 28.06.2018. godine), iako su bili svjesni da postupaju neovlašćeno i protivpravno pa su to i htjeli, na način što su po ranijem dogovoru da radi prodaje nabave opojnu drogu midazolam, najprije prethodnog dana vozilom marke “VW Touran” kojim je upravljao okrivljeni Raičević Petko, otputovali iz Podgorice u Novi Pazar u Republiku Srbiju, gdje su od nepoznatog lica za neutvrđeni novčani iznos i od zajedničkih novčanih sredstava, radi prodaje kupili 2.397 tableta “Flormidala” od po 15 mg, koje u sebi sadrže opojnu drogu midazolam ukupne neto mase 498,476 grama, nakon čega je okrivljena Kovačević Brankica tablete sakrila u grudnjak radi neopaženog unosa u Crnu Goru prilikom prelaska državne granice između Republike Srbije i Crne Gore, da bi po ulasku u Crnu Goru, na magistralnom putu Kolašin – Podgorica u blizini mjesta Crkvine – opština Kolašin, krećući se prema Podgorici, sa navedenim vozilom učestvovali u saobraćajnoj nezgodi i tom prilikom zadobili tjelesne povrede, usled kojih su prevezeni u Klinički centar Crne Gore u Podgorici na pružanje medicinske pomoći, gdje je ordinirajuća ljekarka Urgentnog centra istog dana oko 16,35 časova prilikom prijema u tu medicinsku ustanovu, okrivljenoj Kovačević Brankici u grudnjaku pronašla navedene tablete, koje su joj uz potvrdu oduzete od strane Uprave policije CB Podgorica – stanice kriminalističke policije za borbu protiv droge, a iste su bile namijenjene daljoj neovlašćenoj prodaji,
čime je kao saizvršilac izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st. 2 u vezi st. 1 i čl. 23 st. 2 Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 3, čl. 4 st. 2, čl. 32, čl. 33, čl. 36, čl.42, čl. 45 st. 1 tač. 3 i čl. 46 st. 1 tač. 3 Krivičnog zakonika Crne Gore, te odredbi čl. 226, čl. 229, čl. 303 Zakonika o krivičnom postupku
O S U Đ U J E
Na kaznu zatvora u trajanju od 7 (sedam) mjeseci koju je optuženi dužan izdržati po pravosnažnosti presude.

Na osnovu čl. 71 Krivičnog zakonika Crne Gore, optuženom se i z r i č e
MJERA BEZBJEDNOSTI
OBAVEZNO LIJEČENJE NARKOMANA
Koja će se izvršavati u ustanovi za izvršenje kazne ili odgovarajućoj zdravstvenoj ili drugoj specijalizovanoj ustanovi, dok bude postojala potreba za liječenjem ali ne duže od 3 (godine), a vrijeme provedeno u ustanovi se uračunava u kaznu zatvora.

OBAVEZUJE SE optuženi da na ime troškova krivičnog postupka plati iznos od 50,00 € na ime paušala, na račun Vrhovnog državnog tužilaštva broj 832-1187-31, kao i iznos od 50,00 € na ime sudskog paušala Višem sudu u Podgorici.

O b r a z l o ž e nj e
Optužnicom Višeg Državnog tužilaštva u Podgorici Kt.br. 19/20 od 22.06.2020. godine, optuženom Raičević Petku, stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300 st. 2 u vezi st. 1 i čl. 23 st. 2 Krivičnog zakonika Crne Gore.

Dana 03.11.2020. godine, Više Državno tužilaštvo dostavilo je sudu sporazum o priznanju krivice, zapisnik o pregovaranju i zapisnik o saslušanju optuženog.

Iz sadržine zapisnika o pregovoranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom Raičević Petku za krivično djelo neovlašćena proizvodnja, držanje i stavljanje u promet opojnih droga iz čl. 300 st. 2 u vezi st. 1 i čl. 23 st. 2 Krivičnog zakonika Crne Gore, stavljeno mu na teret optužnicom VDT-a u Podgorici Kt.br. 19/20 od 22.06.2020. godine izrekne kazna zatvora u trajanju od 7 mjeseci i mjera bezbijednosti obavezno liječenje narkomana koja će se izvršavati u ustanovi za izvršenje kazne ili odgovarajućoj zdravstvenoj ili drugoj specijalizovanoj ustanovi, dok bude postojala potreba za liječenjem ali ne duže od 3 (godine), a vrijeme provedeno u ustanovi se uračunava u kaznu zatvora, kao i da se optuženi obaveže da plati iznos od po 50,00 € Višem državnom tužilaštvu u Podgorici broj 832-1187-31 i Višem sudu u Podgorici na broj žiro računa 832-7113-04.

Iz sadržine dokaza koji se nalaze u spisima predmeta i koji su predloženi optužnicom i to službene zabilješke Uprave policije – sektora za obezbjeđenje ličnosti i objekata – odsjek za obezbjeđenje objekata i DKP – grupa za obezbjeđenje objekata br. 120/20 od 04.02.2020. godine, potvrde o privremeno oduzetim predmetima Uprave policije CB Podgorica – stanica kriminalističke policije za borbu protiv droge broj Ku. 120/20 od 25.01.2020. godine, izvještaja Forenzičkog centra Danilovgrad o hemijskom vještačenju br. 702/20 od 24.03.2020. godine sa fotodokumentacijom, nalaza i mišljenja sudskog vještaka medicinske struke – specijaliste psihijatra Golubović Željka od 18.06.2020. godine, Uvjerenja Ministarstva pravde Crne Gore – direkcije za kaznenu i prekršajnu evidenciju br. 05/2-041-3423/20 od 09.03.2020. godine na ime Raičević Petka, fotodokumentacije Uprave policije CB Podgorica br. 17/03-4-183/195 sačinjene povodom fotografisanja kutija tableta “Flormidal” od 15 mg od 25.01.2020. godine, u pogledu kojih dokaza branilac i optužena nijesu imali primjedbi, sud zaključuje da je državni tužilac pružio dovoljno dokaza o krivici optuženog Raičević Petka, te da je optuženi izvršio krivično djelo kao saizvršilac kod neovlašćene proizvodnje, držanja i stavljanja u promet opojnih droga iz čl. 300 st. 2 u vezi st. 1 i čl. 23 st.2 Krivičnog zakonika Crne Gore na način, u vrijeme i na mjestu kako je to opisano izrekom ove presude, pa je sud u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv, a pogotovo kada se imaju u vidu olakšavajuće okolnosti na strani optuženog i to da je svojim priznanjem i zaključenjem sporazuma o priznanju krivice doprinio ekonomičnom i brzom okončanju postupka, da je osoba narušenog zdravstvenog stanja, a koje okolnosti su cijenjene kao naročito olakšavajuće okolnosti, na osnovu kojih je bilo mjesta ublažavanju kazne zakonom propisane za predmetno krivično djelo u smislu čl. 45 st. 1 tač. 3 i 46 st. 1 tač. 3 Krivičnog zakonika Crne Gorem, dok je od otežavajućih okolnosti sud našao raniju osuđivanost, tako da će se po ocjeni ovog suda shodno čl. 36 Krivičnog zakonika Crne Gore kaznom zatvora u trajanju od 7 (sedam) mjeseci postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Shodno odredbi čl. 71 Krivičnog zakonika Crne Gore sud je optuženom izrekao mjeru bezbijednosti obavezno liječenje narkomana koja će se mjera izvršavati u ustanovi za izvršenje kazne ili odgovarajućoj zdravstvenoj ili drugoj specijalizovanoj ustanovi, dok bude postojala potreba za liječenjem ali ne duže od 3 (godine), a vrijeme provedeno u ustanovi se uračunava u kaznu zatvora.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku obavezao i na plaćanje troškova krivičnog postupka i to iznosa od po 50,00 € na ime paušala Višem državnom tužilaštvu u Podgorici žiro račun broj 832-1187-31 i Višem sudu u Podgorici na broj žiro računa 832-7113-04.

Sa izloženog, a shodno odredbi čl. 303 st. 1 Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 05.11.2020. godine
Zapisničar SUDIJA
Hasanović Anisa s.r. Kovačević Vesna s.r
PRAVNA POUKA:

Protiv ove presude je dozvoljena žalba samo ako presuda nije u skladu sa zaključenim sporazumom.

Za tačnost otpravka
Tvrdi i ovjerava
__________________