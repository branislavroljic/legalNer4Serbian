K. br. 488/23
U IME CRNE GORE
Osnovni sud u Podgorici, sudija R. Ć., uz učešće zapisničarke D. H., u krivičnom postupku protiv okrivljenog A. O., zbog krivičnog djela nasilje u porodici ili u porodičnoj zajednici iz čl. 220 st. 2 u vezi sa st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 13. 10. 2023. godine, donio je
P R E S U D U
Okrivljeni: A. O., JMB ., sa nadimkom A., od oca B. i majke N., rođene A., rođen .... godine u P.i, sa prebivalištem u P., državljanin Crne Gore, razumije crnogorski jezik, koji je i njegov jezik, radnik, živi u vanbračnoj zajednici, otac četvoro maloljetne djece, pismen, završio osnovnu školu, lošeg imovnog stanja, osuđivan presudama Osnovnog suda u Podgorici K. br. 300/12 od 4. 11. 2013. godine zbog krivičnog djela krađa iz čl. 239 st. 1 Krivičnog zakonika (uslovna osuda) i K. br. 340/17 od 10. 3. 2018. godine zbog krivičnog djela nasilje u porodici ili u porodičnoj zajednici iz čl. 220 st. 1 Krivičnog zakonika Crne Gore (uslovna osuda), protiv kojeg se ne vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 550/23 od 11. 8. 2023. godine, koji se računa od 9. 8. 2023. godine u 00.50 časova.

Kriv je

Što je:

Dana 8. avgusta 2023. godine, oko 13.00 časova, u porodičnoj kući u Ulici P. u P, svjestan svog djela čije izvršenje je htio, znajući da je njegovo djelo zabranjeno, primjenom grubog nasilja i uz korišćenje sredstva podobnog da tijelo teško povrijedi ili zdravlje teško naruši, narušio tjelesni i duševni integritet člana svoje porodice -vanbračne supruge oštećene S. A., sa kojom ima zajedničku djecu, na način što joj je u toku svađe upućivao uvrede govoreći joj da je prljavica i jezičara, vrijeđajući njenu porodicu i nju, da bi zatim zdjelicom gađao u njenom pravcu ali je nije pogodio, nakon čega je udario više puta pesnicama u predjelu glave, zbog čega je podigla ruke kako bi se odbranila, da bi je zatim uhvatio rukom za ruku i počeo čupati za kosu i tako je čupajući vukao u dvorište kuće, gdje je sa obje ruke uhvatio sa prednje i zadnje strane vrata i odigao od zemlje prijeteći joj da će je ubiti i baciti u Moraču, nastavljajući da je vrijeđa, da bi zatim uzeo metalnu šipku-držalo od valjka za krečenje i njime udario oštećenu više puta u predjelu ruku i nogu, a zatim je izbacio iz dvorišta i gadao dječijim dubkom i dječijim kolicima ali je nije pogodio, usljed čega je oštećena zadobila lake tjelesne povrede u vidu potkožnog krvnog podliva u lijevoj polovini potiljačnog predjela, potkožnog krvnog podliva u desnom sljepoočnom predjelu, krvnog podliva u predjelu nadlanene strane lijeve podlaktice, krvnog podliva u predjelu zadnje strane desne nadlaktice, nagnječenja u predjelu zadnje strane lijeve nadlaktice, dva krvna podliva u predjelu spoljašnje strane lijeve butine, dva krvna podliva u predjelu zadnje strane desne butine, krvnog podliva u predjelu zadnje strane lijeve potkoljenice i krvnog podliva u predjelu lijeve zatkoljene jame,
- čime je izvršio krivično djelo nasilje u porodici ili u porodičnoj zajednici iz čl. 220 st. 2 u vezi sa st. 1 Krivičnog zakonika Crne Gore.

Pa ga sud na osnovu čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore, te čl. 226, čl. 229 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 6 (šest) mjeseci, u koju mu se uračunava vrijeme provedeno u pritvoru od 9. 8. 2023. godine u 00.50 časova, pa nadalje.

Obavezuje se okrivljeni da plati na ime troškova krivičnog postupka iznos od 112,50 eura, u roku od 15 dana od dana pravosnažnosti presude, pod prijetnjom izvršenja.

O b r a z l o ž e n j e
Okrivljenom A. O. je optužnim predlogom Osnovnog državnog tužilaštva u Podgorici Kt. br. 1065/23 od 18. 8. 2023. godine stavljeno na teret izvršenje krivičnog djela nasilje u porodici ili u porodičnoj zajednici iz čl. 220 st. 2 u vezi sa st. 1 Krivičnog zakonika Crne Gore.

Nakon podnošenja optužnog predloga, državna tužiteljka, okrivljeni i njegov branilac su zaključili sporazum o priznanju krivice dana 12. 10. 2023. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni A. O. u vrijeme, mjestu i na način opisan u izreci ove presude učinio krivično djelo nasilje u porodici ili u porodičnoj zajednici iz čl. 220 st. 2 u vezi sa st. 1 Krivičnog zakonika Crne Gore za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini kazne, i to njegove lične prilike, odnosno loše imovno stanje i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka, te iskreno kajanje, dok je od otežavajućih okolnosti cijenjen njegov raniji život, odnosno osuđivanost presudama koje su navedene u izreci, posebno osuđivanost za istovrsno krivično djelo.

Na osnovu čl. 226 i čl. 229 Zakonika o krivičnom postupku, sud je obavezao okrivljenog da na ime troškova krivičnog postupka plati ukupan iznos od 112,50 eura, od čega 82,50 eura na ime naknade troškova angažovanja vještaka medicinske struke, te paušalne troškove u iznosu od 30,00 eura, koji je određen prema složenosti i trajanju postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 13. 10. 2023. godine
ZAPISNIČARKA S U D I J A
D.H. R. Ć.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: D. H.