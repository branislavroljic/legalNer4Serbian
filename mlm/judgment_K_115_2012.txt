K.br. 115/12
U IME CRNE GORE
Osnovni sud u Bijelom Polju, prvostepeni krivični sud, sudija pojedinac Dragan Mrdak, uz učešće namještenika suda Koviljke Lješnjak, zapisničara, u krivičnom predmetu protiv okrivljenog K.M.a iz B.Polja, zbog krivičnog djela uništenje i oštećenje tuđe stvari iz čl.253 st.1 Krivičnog zakonika postupajući po privatnoj krivičnoj tužbi, privatnog tužioca Š.S.a iz Bijelog Polja od 05. 05. 2011 godine, nakon održanog usmenog, glavnog i javnog pretresa u prisustvu podnosioca privatne krivične tužbe Š.S.a i okrivljenog K.M.a, a u odsustvu punomoćnika privatnog tužioca A.L.H.a, dana 10. 04. 2012. godine, donio je i javno objavio:

P R E S U D U
Okrivljeni:

- K.M. JMBG ... od oca J. i majke Ć., rođene J., rođen ... godine u Bijelom Polju, sa prebivalištem u mjestu rođenja Grab bb, oženjen, otac dvoje punoljetne djece, penzioner, sa završenom osnovnom školom, srednjeg imovnog stanja, osuđivan i to: presudom Opštinskog suda u Bijelom Polju K. br. 83/81 od 15.07.1981 godine, zbog krivičnog djela iz čl. 48 KZ SRCG, na novčanu kaznu od 2.500 dinara i presudom Osnovnog suda u Podgorici K.br.438/90 od 23.04.1992 godine, zbog krivičnog djela iz čl.190 st.1. KZ RCG, na šest mjeseci zatvora uslovno za dvije godine.

na osnovu čl. 373 st. 1 tačka 2 Zakonika o krivičnom postupku.

OSLOBAĐA SE OD OPTUŽBE
Da je:

- u periodu od 20 do 22 april 2011 godine, u mjestu Grab opština Bijelo Polje, povadio drvenu ogradu u dužini od 40 metara, pobacao je po putu i polomio je, i tako je učinio neupotrebljivom zbog oštećenja, koja ograda je bila postavljena na međi između kat. parcele 1986 koja je upisana sa suvlasničkim dijelom 1/2 na ime K.M.a i K. O.a u listu nepokretnosti br. 146 KO Grab i kat. parcele br.2003 koja je po načinu korišćenja nekategorisani put upisan u list nepokretnosti broj 97 KO Grab na ime Opština Bijelo Polje a koja ograda je bila vlasništvo privatnog tužioca Š.S.a.

- čime bi izvršio krivično djelo uništenje i ošećenje tuđe stvari iz čl. 253. st.1. Krivičnog zakonika.

- jer nije dokazano da je izvršio krivično djelo za koje je optužen.

Obavezuje se privatni tužilac Š.S.o da ovom sudu na ime troškova krivičnog postupka plati iznos od 169,00 €, na žiro račun 832- 151 - 35 Depozita novčanih kazni troškova postupka i paušala u roku od 15 dana od dana pravnosnažnosti presude pod prijetnjom prinudnog izvršenja, s tim što će dokaz o izvršenoj uplati dostaviti krivičnoj pisarnici ovog suda.

O b r a z l o ž e nj e
Privatnom krivičnom tužbom od 05.05.2011 godine, privatni tužilac Š.S.o iz Bijelog Polja, optužio je K.M.a iz Bijelog Polja da je na njegovu štetu izvršio krivično djelo uništenje i oštećenje tuđe stvari iz čl. 253. st.1. Krivičnog zakonika.

Presudom ovog suda K.br.231/11 od 07.12.2011 godine, okrivljeni K.M. je na osnovu čl.373.st.1.tač.2.Krivičnog zakonika, oslobođen od optužbe a rješenjem vijeća Višeg suda Kž.br.212/12 od 14.03.2012 godine, ukinuta je ova presuda i predmet vraćen na ponovno suđenje.

Glavni pretres je održan i zaključen dana 10.04.2012 godine, u prisustvu podnosioca privatne krivične tužbe Š.S.a i optuženog K.M.a, a u odsustvu uredno obaviještenog punomoćnika privatnog tužioca A.L.H.a iz Bijelog Polja.

Na glavnom pretresu od 10.04.2012 godine, privatni tužilac je precizirao i upotpunio činjenični opis iz dispozitiva privtne krivične tužbe kako u pogledu mjesta izvršenja krivičnog djela tako i u pogledu katastarskih podataka vezanih za parcelu na kojoj se prostirala sporna ograda i isto je sadržano u izreci presude.

U završnoj riječi privatni tužilac Š.S.o je istakao da iz izvedenih dokaza proizilazi da je ogradu on postavio i služila mu je za progon stoke u buljuku glavnim putem da bi došao do svoje parcele jer da nije bilo ograde on put nije mogo koristiti za progon stoke. Prilikom rušenja ograde okrivljeni je trebao da osposobi put a ne da ogradu baca po putu.Tražio je da sud okrivljenog oglasi krivim i kazni po zakonu pošto je tuđu stvar polomio i onesposobio javni put za korišćenje pošto je ogradu on postavio po putu. Ogradu koju je postavio otac okrivljenog i okrivljeni 1998 godine, je bila od drveta i propala a novu ogradu on je postavio na odO.je majke okrivljenog.

Okrivljeni K.M. u svojoj odbrani u bitnom je istakao: da on u mjestu Grab zaseok Odžići posjeduje nepokretnost koja se sastoji od livade površine 36 hektara u jednoj parceli. Sa jedne strane ove parcele nalazi se javni put i između puta i njegovog imanja njegov pokojni otac je postavio ogradu u dužini od 500 metara 1979 godine. Sa druge strane puta takodje je postajala ograda pošto je to bio sokak i progon za stoku i ogradu sa druge strane puta je prije deset godina uklonio Š.S.o. U aprilu mjesecu 2011 godine, on je svoju ogradu koja se nalazi pored njegovog imanja uklonio i to u dužini od 40 metara, s tim što je prethodno molio Š.a da sa druge strane puta postavi ogradu da bi se put mogao koristiti za progon, pošto je ovaj put bio isključivo namijenjen za progon njegove stoke. Š.S.o to nije prihvatio pa je on uklonio dio svoje ograde jer na to ima pravo pošto se radi o njegovom privatnom vlasništvu i njegovoj ogradi. Ograda kada ju je postavio njegov otac bila je od drvenog kolja i okoraka, on je nekih tridedesetak godina bio odsutan iz Graba, ograda je povremeno popravljana od strane njegovog oca a ne zna da li je neko drugi održavao ovu ogradu, zato što nije živio u Grabu a njemu nije bila potrebna. Njegov otac je umro 2002 godine, a on je posle odlaska u penziju zadnje četiri godine u ljetnjem periodu boravio u Grabu i zadnje četiri godine tu ogradu niko nije održavao, mada je ona i dalje stajala. Nakon što je on porušio ovu ogradu Š. mu je na licu mjesta doveo policiju, njemu nije poznato iz kog razloga, smatra da ima pravo da na svom posjedu sa svojom ogradom radi ono što želi da radi jer je ograda isključivo njegovo privatno vlasništvo i nalazi se na njegovom imanju. Na glavnom pretresu od 10.04.2012 godine, dodao je da je on vlasnik predmetne ograde i da privatni tužilac nije pružio ni jedan dokaz o vlasništvu na ogradi a da se predmetna ograda prostire preko njegove nepokretnosti potvrdili su vještaci geometri i saslušani svjedoci. Službenicima policije koji su kritičnog događaja izašli na lice mjesta je kazao da je lomio svoju ogradu i tom prilikom je dao izjavu kao građanin a ne kao okrivljeni.

U završnoj riječi okrivljeni K.M. je istakao da je u konkretnom slučaju na svom imanju radio svoj posao a da je ograda bila na njegovom imanju vidi se iz nalaza vještaka geometra, te se činjenični opis iz privatne krivične tužbe ne slaže sa nalazom vještaka. On nikad nije ovlastio privatnog tužioca da popravlja i održava njegovu ogradu, smatra da ima pravo da na svom imanju stavlja i miče ogradu. Nije izvršio krivično djelo stavljeno mu na teret i ne osjeća se krivim jer je makao samo svoju ogradu. Ograda je bila njegova i on je bez ikakvog dokaza optužen a privatni tužilac je mijenjao iskaz ističući da je ogradu zagradio otac okrivljenog a potom da je on ogradu zagradio po odobrenju majke okrivljenog. Tražio je da ga sud oslobodi od optužbe.

Radi utvrdjivanja odlučnih činjenica i donošenja pravilne i zakonite odluke sud je u dokaznom postupku izveo dokaze: saslušao u svojstvu svjedoka privatnog tužioca Š.S.a pročitao iskaze svjedoka: B.L.sa zapisnika o glavnom pretresu od 23.09.2011 godine, pokojnog G.R.a sa zapisnika o glavnom pretresu od 23.09.2011 godine, Š.M.a sa zapisnika o glavnom pretresu od 23.09.2011 godine, izvršio uvid u akt Direkcije za nekretnine PJ Bijelo Polje od 22.04.1997 godine, pročitao zapisnik sa uviđaja suda od 17.10. 2011 godine, pročitao nalaz vještaka geodetske struke M.M.a od 08.11.2011 godine, izvršio uvid u kopiju plana Uprave za nekrtnine br. 003526 od 10.11.2011 godine, te izvršiio uvid u izvod iz KE za okrivljenog.

Sud je odbio predlog privatnog tužioca da se u dokaznom postupku pribavi i pročita zapisnik policije sa uviđaja lica mjesta iz razloga što je lice mjeste kako u pogledu stanja ograde njenog prostiranja i oborenog dijela ograde po kazivanjima privatnog tužioca i okrivljenog sa uviđaja suda nepromijenjeno od momenta njenog obaranja a u pogledu izjava građana eventualno sadržanih u navedenom zapisniku policije iste izjave se ne mogu koristiti kao dokaz u ovom postupku te bi u smislu čl. 211 ZKP-a, bilo naređeno njihovo izdvajanje iz spisa.

Sud je odbio predlog privatnog tužioca da se u dokaznom postupku u svojstvu svjedoka saslušaju R.S.i K.R.a jer je činjenično stanje po ocjeni suda u dovoljnoj mjeri utvrđeno ostalim izvedenim dokazima te bi izvođenje ovih dokaza vodilo odugovlačenju postupka i uvećanju troškova.

Cijeneći odbranu okrivljenog i dokaze pojedinačno i u medjusobnoj vezi shodno čl.370 st. 3, ZKP sud je utvrdio činjenično stanje i na osnovu istog zaključio da nije dokazano da je okrivljeni izvršio krivično djelo uništenje i oštećenje tuđe stvari iz čl. 253. st.1 KZ stavljeno mu na teret privatnom krivičnom tužbom od 05.05.2011 godine.

Odbranu okrivljenog da je on kritičnog događaja porušio svoju ogradu, sud je u potpunosti prihvatio jer je njegova odbrana potvrđena izvedenim dokazima u toku postupka.

Naime iz iskaza svjedoka B.L.proizilazi da on živi u selu Grab i da je prije nekih trideset godina bio član seoskog mirovnog vijeća kojom prilikom je posjedovao u sporu između Š.D.a i K.J.a očeva okrivljenog i privatnog tužioca. Tom prilikom izmedju njihovih očeva dogovoreno da D.Š.ima pravo ispusta preko livade J.a K.a i da u zimskom periodu može progoniti stoku radi polaganja sijena a D.Š.je dozvoljeno da postavi strugu na ogradi radi progona ovaca. Oni su potom napravili ograde izmedju njihovih parcela s jedne strane D.Š.čija ograda je bila od vrljika a sa druge strane J. K. čija ograda je bila od kolja preko kojeg su bili ukovani okorci od rezane građe. Ove ograde su išle preko njihovih parcela do jedne struge a nakon toga kompletnim imanjem J.a K.a u dijelu gdje je ograda išla preko imanja K.a, on ne zna ko je nju zagradio i ko je nju održavao, a poznato mu je da izmedju ovih ograda ostavljen put od tri metra. Današnje stanje ograde mu nije poznato i ne zna šta se u aprilu mjesecu 2011 godine dešavalo sa ogradom. Ogradu kuda je išao sokak između J.ove i D. parcele je održavao i ograđivao J. K. i to s obje strane puta sve do 1992 godine kada su J.ova djeca otišla po svijetu a on ostao sam i nije imao ovaca i govedi koje bi progonio ovim sokakom. Iskaz ovog svjedoka sud je u potpunosti prihvatio kao jasan, logičan i uvjerljiv, ničim doveden u sumnju, nesračunat na otežavanje ili pak olakšavanje krivično pravnog položaja okrivljenog, a potvrđen navodima iz odbrane okrivljenog, navodima iz iskaza svjedoka G.R.a te sadržinom pisanih dokaza.

Iz iskaza svjedoka G.R.a proizilazi da on zadnjih dvadeset godina živi u Prijepolju a da je porijeklom iz Graba gdje provodi svaki godišnji odmor i ljeti je stalno u Grabu. Ne zna međaše između K.a i Š.a a poznato mu je kuda se prostiru ograde između njihovih imanja. Na putu kojim prolazi ka tazbini i to na dužini od nekih sedamdeset metara nekada su bile dvije ograde između kojih je postojao put širine oko tri metra a put je bio između parcela K.a i Š.a, jedna ograda je bila postavljena s jedne strane puta na imanju Š.a a druga ograda s druge strane puta na imanju K.a. Ograda na imanju Š.a je počela da se raspada, trune, bataljuje, i zadnjih deset godina na imanju Š.a ove ograde dužine sedamdeset metara nema i nije mu poznato ko je uklonio ostatke te ograde. Obje ove ograde je prije dvadeset pet godina postavio J. K. jer mu je bio potreban progon za ispašu stoke. Dok je progonio stoku J. K. je održavao ograde sa obje stane puta. Kada se J. razbolio prodao je stoku i prestao da održava ogradu koja se prostirala imanjem Š.a jer mu ista nije trebala a održavao je ogradu na svojoj strani negdje do pet šest godina prije smrti. Nije mu poznato ko je poslije J.ove smrti nastavio da održava ogradu na imanju K.a ali zna da je ograda održavana i da je tu bila jedna vratnica koju su koritili Š.i. U ljeto 2011 godine je primijetio da je jedan dio ograde na imanju K.a pao, nije mu poznato da li je neko ogradu srušio ili je ona pala pod dejstvom zuba vremena. Ovaj progon se u međuvremenu zalivadio i poznato mu je da je Š.S.a kosio polovinu ovog puta - progona a drugu polovinu je pasla stoka. Sada se sredinom tog nekadašnjeg puta - progona prostire žica za čobanicu i ne zna ko je postavio žicu a pretpostavlja da je žica postavljena kao zaštita od ulaska stoke. U Grabu posjeduje kuću udaljenu od ove ograde nekih 500 m, ka kući prilazi putem, automobilom sa magistralnog puta od Pavinog Polja a kad hoće da ide u tazbinu koja takodje živi u Grabu na drugoj strani sela prolazi pored i kroz imanje Š.a i pored ove ograde. Živio je u Grabu u vrijeme kada je K. postavio ovu ogradu koja je tada bila od baskija i od okoraka ukovanih u kolje, a kasnije je ograda popravljana i nije se mogao izjasniti od čega je obaljeni dio ograde pošto je u obaljenom dijelu ograda zarasla u travu koja nije košena. Iskaz ovog svjedoka sud je u potpunosti prihvatio kao jasan, logičan i uvjerljiv, ničim doveden u sumnju, nesračunat na otežavanje ili pak olakšavanje krivično pravnog položaja okrivljenog, a potvrđen navodima iz odbrane okrivljenog, navodima iz iskaza svjedoka B.L.te sadržinom pisanih dokaza.

Iz iskaza svjedoka Š.M.a proizilazi da on živi u Grabu i zna da su njegov izvanji stric S. Š. i K.M. komšija s tim što ne zna kuda su njihovi međaši. S. živi sam i on mu često pomaže oko raznih poljoprivrednih radova a između ostalog i oko zagradjivanja ograda. Prije oko deset godina S. ga je pozvao da mu u sada spornom dijelu pomogne popravku ograde na tom mjestu je tada postojala stara ograda a ne sjeća se da li su tada u ovom dijelu bile dvije ograde. Stara ograda je bila pala i on i S. su ovu ogradu renovirali. On ne zna gdje su međaši između S. i M.a i smatra da su renovirali ogradu preko S.vog imanja. Ograda se tada sastojala od kolja i okoraka a njih dvojica su potom stavili novo kolje i smrčeve baskije. Za vrijeme kosidbe boravio je kod S. koji mu je kazao '' neko mi je porušio ogradu'', a njemu nije poznato ko je porušio ogradu. Pored ove ograde prostire se s jedne strane imanje K.M.a a s druge strane Š.S.a i ne vidi se da li pored ove ograde ima puta a čuo je da je tuda bio nekad progon koji se vodi kao javni put, međutim to je sad zaraslo. S. kosi do ove ograde od svog imanja u pravcu imanja K.a koje imanje ove godine nije pokošeno. Ljetos je kosio pored ograde koja je obaljena i zarasla u travu te se nije mogao izjasniti da li je čupana, lomljena i slično. Š.S.o mu je rekao ''nijesam vidio nikoga a mislim da je K.M. porušio ogradu'', misli da je ograda porušena u dužini oko četrdeset metara. Kada ga je S. pozvao da mu pomogne u popravljanju ograde on nije znao čija je to ograda a S. mu je tom prilikom rekao da je to njegova ograda, a u daljoj dužini ograde u dijelu gdje Savu nije pomagao u renoviranju ograde i dan danas postoje po dva presla okoraka. Sporni dio ograde prilikom renoviranja bio je dosta propao, popadao po zemlji i ograda nije bila u dubećem položaju. Navode iz iskaza ovog svjedoka da mu nije bilo poznato čija je ograda koju su on i privatni tužilac renovirali odnosno da je to ograda Š.S.a, sud nije prihvatio i iste je cijenio kao date u cilju otežavanja krivično pravnog položaja okrivljenog, dok je ostale navode iz iskaza ovog svjedoka sud prihvatio.

Privatni tužilac Š.S.o saslušan u svojstvu svjedoka je u svom iskazu ostao pri navodima iz privatne krivične tužbe i dodao da je K. dio ograde koji je bio u obavezi da ''usokači'' porušio u maju mjesecu 2011 godine, i istu nije vratio. Ogradu je on postavio na put koji graniči izmedju njihovih parcela a okrivljeni je batalio četrdeset metara ograde koja se nalazila na strani puta okrivljenog pored njegovog imanja i bila granica izmedju imanja okrivljenog i puta a ovu ogradu su prije 35 godina postavili okrivljeni i njegov otac, ta ograda je propala posle nekih pet godina i od tada je on održavao tu ogradu, jer je to morao da radi zbog svoje stoke da mu ne bi prelazila u njihovo imanje i ogradu je stalno održavao. Između njihovih imanja je sokak i njemu je bila potrebna ograda s druge strane puta na parceli K.a iz razloga što je tim putem progonio stoku jer da nema ove ograde stoka bi prolazila u imanje K.a i on ne bi mogao normalno da je progoni. Od suda je dobio pravo korišćenja puta u širini od četiri metra i dužini od 180 metara, preko imanja K.a, radi bezbjednog progona stoke. Ograda je dužine nekih 500 metara, a od toga 120 m, ograda je između njihovih parcela a zatim put koji ide preko imanja K.a i nastavlja se dalje preko sela. K. je ovih 40 m, porušio na svom imanju i na svojoj parceli i to na dijelu puta gdje je kompletna imovina njegova s obje strane puta koji put je on dobio preko suda i potom da bi progonio stoku dogovorio se s K.ima da zagradi put preko njihovog imanja. Na glavnom pretresu od 10.04.2012 godine, dodao je da je predmetnu ogradu on postavio prije 20 godina pa je renovirao prije 10 do 12 godina, ogradu je postavio radi progona stoke u buljuku a roditelji okrivljenog su mu naložili da postavi ogradu da im njegova stoka ne bi pravila štetu. Tu nije postojala ograda u periodu kada je on istu postavio prije 10 do 12 godina.

Privatni tužilac Š.S.o je prvo tvrdio da su predmetnu ogradu postavili okrivljeni i njegov otac prije trideset godina a on je pet godina posle postavljanja počeo sa održavanjem ograde i na taj način stekao pravo svojine na istoj ogradi i da je to sada njegova ograda, kao i da se dogovorio sa K.ima da zagradi put preko njihovog imanja. Na glavnom pretresu od 10.04.2012 godine, je tvrdio da je predmetnu ogradu on postavio prije 20 godina a da je izvršio renoviranje iste prije nekih 10 do 12 godina, ogradu je postavio po nalogu roditelja okrivljenog radi progona stoke u buljuku da im njegova stoka ne bi pravila štetu. U periodu kada je on ogradu postavio prije 10 do 12 godina, tu nije postojala ograda. Da bi u završnoj riječi tvrdio da je ograda koju je postavio otac okrivljenog i koja je bila od drveta bila propala a novu ogradu on je postavio po odO.ju majke okrivljenog. Imajući u vidu navedene nedoslednosti, protivrječnosti i nelogičnosti iz iskaza privatnog tužioca Š.a a prihvatajući iskaze svjedoka B.a i G.a koji su decidno istakli da je ogradu K.J. postavio i održavao do 1992 godine, odnosno pet godina prije svoje smrti - 1997 godine, dok je držao stoku i dok mu djeca nijesu otišla po svijetu, i svjedoka Š.M.a koji je istakao da je prije nekih desetak godina Š.S.u samo renovirao ogradu u čemu mu je on pomagao. Sud je u potpunosti prihvatio odbranu okrivljenog da se u konkretnom slučaju radilo o njegovoj ogradi, koju je postavio njegov otac i da niko od porodice K.a nije ovlastio privatnog tužioca da izvodi radove na održavanju i opravci predmetne ograde.

Iz zapisnika o uviđaju suda od 17.10.2011 godine, proizilazi da su privatni tužilac i okrivljeni saglasno pokazali porušenu ogradu koja se prostire u pravcu istok zapad na osojnoj strani sa podužnim padom oko 40 stepeni. Ograda je obaljena po površini zemljišta u dužini od oko 40 m, i to ka spoljašnjoj strani ograde. Preko ograde je nekošena trava u koju je obaljena ograda većinom zarasla. Ograda se sastoji od rašeganih čamovih baskija raznih dužina od četiri do sedam metara koje su bile povezane kolčevima ( smrčevim, klekovim, šljivovim ). Neki od kolčeva iz ograde su polomljeni a neki izvaljeni. Ograda se s obje strane nastavlja ogradom koja nije polomljena i koja je takodje izradjena od čamovih baskija i drvenog kolja različitog porijekla. Pored obaljenog dijela ograde prostire se ograda od aluminijske žice (čobanica) povezana preko ljeskovog kolja. Po mjerenju vještaka geometra obaljeni dio ograde je dužine 28 metara.

Iz nalaza vještaka geodetske struke M.M.a od 08. 11.2011 godine, utvrđuje se da je vještak dana 17.10.2011 godine, izašao na lice mjesta u KO Grab. Na licu mjesta privatni tužilac Š.S.o u prisustvu sudije i okrivljenog K.M.a pokazao je mjesto gdje se nalazila sada porušena ograda. Nakon uvida u podatke premjernog katastarskog operata vještak je utvrdio da je ograda bila na međi kat.parcele br.186 koja parcela je upisana sa suvlasničkim dijelom od 1/2 na ime K.M.a i K. O.a u list nepokretnosti br.146 KO Grab i kat.parcele br.2003 koja parcela je po načinu korišćenja nekategorisani put a upisana u list nepokretnosti br.97 za KO Grab na ime Opština Bijelo Polje. Dužina porušene ograde je 28 metara. Nalaz vještaka geodetske struke, sud je u potpunosti prihvatio kao realan i objektivan, dat po osnovu činjenica konstatovanih na uviđaju suda kojem uviđaju je prisustvovao isti vještak, po osnovu podataka iz službene evidencije Uprave za nekretnine, po pravilima struke i nauke, a u potpunosti potvrđen navodima iz odbrane okrivljenog, navodima iz iskaza privatnog tužioca Š.S.a, te sadržinom pisanog dokaza - kopijom plana Uprave za nekretnine 003526 od 10.11.2011 godine.

Okrivljeni nije sporio da je on porušio predmetnu ogradu a branio se da je to njegova ograda i da se prostire preko njegove nepokretnosti, da je predmetnu ogradu postavio njegov pokojni otac J. 1979 godine, i povremeno je popravljao da mu nije poznato da li je neko drugi popravljao predmetnu ogradu s tim što nikog nije ovlastio da održava i popravlja ovu ogradu zadnje četiri godine ograda nije popravljana a on je imao pravo da na svom imanju stavlja i miče ogradu koju odbranu okrivljenog sud je u potpunosti prihvatio.

Naime iz izvedenih dokaza sud je utvrdio činjenično stanje da je predmetnu ogradu zajedno sa spornim porušenim dijelom ograde zagradio - postavio otac okrivljenog pokojni K.J. 1979 godine, granicom svoje nepokretnosti na međi između parcele 1986 koja parcela je sada svojina sina K.J.a okrivljenog K.M.a sa suvlasničkim dijelom 1/2 i parcele br.2003 koja je po načinu korišćenja nekategorisani put upisan u LN br.97 KO Grab na ime Opštine Bijelo Polje. Dok je držao stoku i dok mu djeca nijesu otišla po svijetu negdje polovinom devedesetih godina prošlog vijeka ovu ogradu je održavao otac okrivljenog pok. K. J., a okrivljenii K.M. nije održavao ovu ogradu jer mu ista nije bila potrebna pošto nije živio u Grabu. Poslije J.ove smrti prije nekih desetag godina Š.S.o je angažujući Š.M.a izvršio renoviranje i opravku ograde. Od prije četiri godine ogradu nije niko održavao, mada je ograda stajala na mjestu kuda je bila izgradjena za života pokojnog K.J.a.

Za postojanje krivičnog djela oštećenje i uništenje tuđe stvari iz čl.253. st.1. Krivičnog zakonika Crne Gore, potrebno je da se ošteti ili uništi tuđa stvar, koja stvar može biti i kod učinioca djela ili kod drugog lica, a tuđa stvar može biti i stvar na kojoj učinilac ima suvlasnički dio.

Iz izvedenih dokaza proizilazi da je predmetna pokretna stvar ograda postavljena na nepokretnosti okrivljenog K.M.a i da je istu postavio i dok mu je trebala održavao njegov otac pokojni K.J.. Ograda je omeđavala nepokretnost okrivljenog i javni put iz čega proizilazi zaključak da je predmetna pokretna stvar - ograda vlasništvo porodice K. - pokojnog J.a K.a do njegove smrti a nakon njegove smrti njegovih zakonskih naslednika između ostalih i njegovog sina okrivljenog K.M.a.

Predmetna ograda nije izgrađena kao zajednička sa privatnim tužiocem Š.em a ista je omeđavala i razgraničavala nepokretnost okrivljenog i javni put. Privatni tužilac Š.S.o radovima koje je izveo na rekonstrukciji ograde posle smrti pok. K.J.a nije postao ni vlasnik ni suvlasnik ograde.

Š.S.o nije bio angažovan od porodice K. da održava predmetnu ogradu već kako je isti u svom prvobitnom iskazu istakao ograda sa druge strane puta na parceli K.a njemu je trebala zbog normalnog progona stoke pa je iz tog razloga morao da održava ovu ogradu. Š.S.o je ogradu nastavio da održava od momenta kada je ista J.u K.u ocu okrivljenog nije više trebala.

Okrivljljeni K.M. ni jednim pravnim poslom nije ovlastio privatnog tužioca Š.S.a da popravlja i održava predmetnu ogradu niti je Š.S.o imao pravni osnov za održavanje ograde pa radovi koje je Š.S.o izveo na održavanju ograde po ocjeni suda predstavljaju građansko pravni odnos - nezvanog vršenja tuđih poslova s tim što je Š.S.o ogradu održavao u svom interesu.

Predmetna ograda nije izgrađena i postavljena kao zajednička ograda K.J.a i Š.D.a, očeva privatnog tužioca i okrivljenog već su njih dvojica po kazivanju svjedoka B.a istovremeno i nezavisno jedan od drugog sa dvije ograde u spornom dijelu ogradili svoje nepokrtnosti s tim što je između njihovih nepokretnosti i ovih ograda ostavljen progon za stoku, koji progon je prema sadašnjem stanju službene evidencije Katastra nepokretnosti nekategorisani put koji se prostire izmedju s jedne strane parcele br.1986 vlasništvo K.M.a i K. O.a i s druge strane parcele br.2004 vlasništvo Š.S.a.

Održavanje i opravka tuđe pokretne stvari - predmetne ograde po ocjeni suda nije pravni osnov za sticanje prava svojine na toj pokretnoj stvari te privatni tužilac nije ovom radnjama stekao pravo svojine na predmetnoj ogradi koja je bila i ostala vlasništvo porodice okrivljenog K.M.a a privatni tužilac je ogradu održavao u svom interesu i za svoj račun - radi progona stoke.

Sa navedenih razloga sud je, imajući u vidu načelo "in dubio pro reo" po kojem činjenice koje idu na teret okrivljenim moraju biti na nesumnjiv način dokazane, što iz izvedenih dokaza u toku postupka nije učinjeno, to je iste usled nedostatka dokaza oslobodio od optužbe za krivično djelo stavljeno mu na teret privatnom krivičnom tužbom od 05.05.2011 godine.

Shodno čl. 230 ZKP-a, sud je odlučio da troškove krivičnog postupka snosi privatni tužilac a isti troškovi se odnose na troškove takse za privatnu krivičnu tužbu u iznosu od 25,00 €, troškove takse na odluku suda po privatnoj krivičnoj tužbi u iznosu od 25,00 €, troškove uviđaja suda u iznosu od 20,00 €, i troškove vještačenja u iznosu od 99,00 €.

Sa iznijetog je odlučeno kao u izreci presude, shodno čl. 373 st. 1 tačka 2 ZKP-a.

OSNOVNI SUD U BIJELOM POLJU

Dana, 10. 04. 2012 . godine
ZAPISNIČAR, S U D I J A
Koviljka Lješnjak s.r. Dragan Mrdak s.r.