K. br. 261/23
U IME CRNE GORE
Osnovni sud u Podgorici, sudija Ilija Radulović, uz učešće zapisničarke Nataše Paunović, u krivičnom postupku protiv okrivljenog M. V. zbog krivičnog djela povreda slobode opredjeljenja pri glasanju iz člana 186 stav 1 Krivičnog zakonika Crne Gore i okrivljenog M. Ž. zbog krivičnog djela povreda slobode opredjeljenja pri glasanju iz člana 186 stav 2 u vezi stava 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice u odnosu na okrivljenog M. V., dana 12.06.2023. godine, donio je
P R E S U D U
Okrivljeni:

M. V., JMB xxxxxxxxxxxxx, od oca M. i majke B., rođene S., rođen xx.xx.19xx. godine u P., sa prebivalištem u P., ulica M. P. br. xx, državljanin Crne Gore, razumije crnogorski jezik, koji je i njegov jezik, završio srednju mašinsku školu, po zanimanju tehničar drumskog saobraćaja, nezaposlen, neoženjen, bez djece, pismen, lošeg imovnog stanja, ranije osuđivan i to presudom Osnovnog suda u Podgorici K.br. 3/20 od 09.11.2020. godine zbog krivičnog djela teška tjelesna povreda iz čl.151 st.1 Krivičnog zakonika Crne Gore na kaznu zatvora u trajanju od 7 mjeseci, presudom Osnovnog suda u Podgorici Kv.br.1061/16 od 01.02.2017. godine na jedinstvenu kaznu zatvora u trajanju od 7 mjeseci, kojom su preinačene presude Osnovnog suda u Podgorici K.br.858/15 i Osnovnog suda u Danilovgradu K.br.58/14 zbog krivičnog djela krađa iz čl.239 st.1 Krivičnog zakonika Crne Gore; presudom Osnovnog suda u Podgorici K.br.167/13 od 10.05.2013. godine zbog krivičnog djela teška krađa iz čl. 240 st.1 tač. 1 u vezi čl.49 Krivičnog zakonika Crne Gore na kaznu zatvora u trajanju od 1 godine i 3 mjeseca i presudom Osnovnog suda u Podgorici K.br.744/10 od 06.12.2010. godine zbog krivičnog djela razbojništvo iz čl. 242 st.1 Krivičnog zakonika Crne Gore, na kaznu zatvora u trajanju od 1 godine, u pritvoru od dana 02.04.2023. godine u 23,00 časa, koji mu je određen rješenjem sudije za istragu Osnovnog suda u Podgorici Kri.br.230/23 od 05.04.2023. godine, protiv kojeg se ne vodi postupak za drugo krivično djelo
Kriv je

Što:

Dana 01. aprila 2023. godine, u Podgorici, svjestan svog djela čije izvršenje je htio i znajući da je njegovo djelo zabranjeno, protivpravno uticao na Ž. M. da isti ne vrši pravo glasa na izborima za predsjednika Crne Gore koji su se održali 02.04.2023. godine, na način što je zahtijevao od Ž. M. da mu preda ličnu kartu prije nego se održe izbori i da na izborima za predsjednika Crne Gore ne iskoristi svoje pravo glasa i ne glasa za nekog od kandidata, a da će za uzvrat dobiti novčanu naknadu u iznosu od 70,00 eura, što je okrivljeni Ž. M. prihvatio i ostavio je svoju ličnu kartu kod V. I., kako mu je okrivljeni V. M. sugerisao i koju je isti naknadno preuzeo, zbog čega okrivljeni Ž. M. na navedenim izborima nije glasao, jer nije posjedovao validan dokument,
- čime je okrivljeni V. M. izvršio krivično djelo povreda slobode opredjeljenja pri glasanju iz čl.186 st.1 Krivičnog zakonika Crne Gore.

Pa sud okrivljenog na osnovu čl. 4 st. 2, čl. 5, čl. 13, čl. 15, čl. 32, čl. 36, čl. 42 st. 1, i čl. 51 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku
O S U Đ U J E
Na kaznu zatvora u trajanju od 3 (tri) mjeseca, u koju kaznu se ima uračunati vrijeme provedeno u pritvoru počev od 02.04.2023. godine od 23,00 časa, pa nadalje.

Obavezuje se okrivljeni da u budžet Crne Gore, na žiro račun 832-21-37, na ime troškova krivičnog postupka za izvršeno vještačenje od strane vještaka iz oblasti digitalnih dokaza uplati iznos od 68,75 €, kao i iznos od 30,00 eura na ime sudskog paušala, a sve u roku od 15 dana po pravosnažnosti presude, pod prijetnjom izvršenja
O b r a z l o ž e nj e
Optužnim predlogom Osnovnog državnog tužilaštva u Podgorici Kt. br. 453/23 od 26.04.2023. godine okrivljenom M. V. je stavljeno na teret izvršenje krivičnog djela povreda slobode opredjeljenja pri glasanju iz čl. 186 st.1 Krivičnog zakonika Crne Gore, a okrivljenom M. Ž. izvršenje krivičnog djela povreda slobode opredjeljenja pri glasanju iz čl.186 st.2 u vezi st.1 Krivičnog zakonika Crne Gore.

Prije prvog ročišta za održavanje glavnog pretresa, državna tužiteljka, okrivljeni M. V. i njegov branilac su zaključili sporazum o priznanju krivice dana 17.05.2023. godine, te je državna tužiteljka svojim aktom Kt.br.453/23 od 18.05.2023. godine, dostavila spise predmeta navedene oznake, sa zaključenim sporazumom o priznanju krivice, ovom sudu radi donošenja odluke povodom predmetnog sporazuma.

Utvrđujući da li postoji dovoljno dokaza o krivici okrivljenog M. V. za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila državna tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni M. V. u vrijeme, mjestu i na način opisan u izreci ove presude izvršio krivično djelo povreda slobode opredjeljenja pri glasanju iz čl. 186 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je cijenio da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne i to držanje nakon učinjenog krivičnog djela izraženo kroz prihvatanje odgovornosti i priznanje krivice, kao i izraženo kajanje, dok je od otežavajućih okolnosti sud cijenio njegov raniji život, odnosno osuđivanost presudama koje su navedene u izreci. Shodno prednje navedenom, okrivljeni M. V. je osuđen na kaznu zatvora u trajanju od od 3 (tri) mjeseca, u koju kaznu mu se ima uračunati vrijeme provedeno u pritvoru počev od 02.04.2022. godine od 23,00 časa pa nadalje, te je po ocjeni suda ista srazmjerna stepenu krivice okrivljenog i težini učinjenog krivičnog djela nalazeći da će se kaznom zatvora u dovoljnoj mjeri uticati na okrivljenog da ubuduće ne vrši krivična djela, čime će se ostvariti svrha propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 68,75 €, a koji troškovi se odnose na troškove vještačenja po vještaku iz oblasti digitalnih dokaza doc.dr N. C., kao i troškove sudskog paušala u iznosu od 30,00 €, a koji iznos je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 12.06.2023.godine
ZAPISNIČARKA S U D I J A
Nataša Paunović,s.r. Ilija Radulović,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

Z.T.O. Nataša Paunović