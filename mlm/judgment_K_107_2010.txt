K.br. 107/10
U IME NARODA
OSNOVNI SUD U BARU, kao prvostepeni krivični, sudija Goran Šćepanović, kao sudija pojedinac, sa zapisničarom Milijanom Minić, u krivičnom predmetu okrivljenog P.S., zbog krivičnog djela prevara iz čl. 244 st.1 Krivičnog zakonika, po optužnom predlogu Osnovnog državnog tužilaštva u Baru Kt.br. 277/09 od 23.03.2010. godine, nakon održanog glavnog javnog pretresa u prisustvu zastupnika optužbe pripravnika Osnovnog državnog tužilaštva V.S., okrivljenog i njegovog branioca I. F., advokata iz B., dana 08.06.2010. godine donio je i javno objavio.

P R E S U D U
Okrivljeni P. S. od oca B. i majke Đ. rođene I., rođen ... godine u S., sa prebivalištem u S., O. I. N. br. .., oženjen, otac dvoje djece, pismen, završio srednju školu, neosuđivan,
Na osnovu čl. 363. tč. 3 ZKP
OSLOBAĐA SE OD OPTUŽBE
Da je:

Dana 10. aprila 2007 godine u Sutomoru, Opština Bar, u namjeri da sebi pribavi protivpravnu imovinsku korist, prikrivanjem činjenica doveo u zabludu P. S. i time je naveo da mu na štetu imovine oštećene B. R. nešto učini, na način što je sa P.S., na ime duga prema njenom suprugu P. G., zaključio pismeni ugovor o prodaji nepokretnosti upisanih u LN 1436 KO Mišići, koji je obuhvatao i kat. parcelu br. 22/12 površine 275m2, a potom istog dana ovjeren pred Osnovnim sudom u Baru pod Ov I br. 3425/07, prikrivajući činjenicu da je dana 06.11.2006 godine kat. parcelu br. 22/12 na osnovu ovjerenog kupoprodajnog ugovora Ov br. 10898/06 za iznos od 2.000 € prodao oštećenoj B. R. i time sebi pribavio protivpravnu imovinsku korist u navedenom iznosu,
- čime bi učinio krivično djelo - prevara iz čl. 244. st. 1. Krivičnog zakonika.

Jer nije dokazano da je učinio djelo za koje je optužen.

Troškovi krivičnog postupka padaju na teret budžetskih sredstava suda.

O b r a z l o ž e n j e
Optužnim predlogom Osnovnog državnog tužilaštva u Baru Kt.br. 277/09 od 23.03.2010. godine, stavljeno je na teret okrivljenom izvršenje krivičnog djela bliže opisanog u dispozitivu.

Okrivljeni je u svojoj odbrani izjavio je prije 10 godine spornu parcelu koja ima 275 m2 dao svom sinu P. A. poklonio mu i rekao mu da može da proda i da kupi kola. Prije 10 godina je tu nepokretnost prodao B. R. međutim tada, prije 10 godina sa R. nisu napravili nikakav pismeni kupoprodajni ugovor. R. je isplatila cijenu, to je bilo 3.000 DM. To je tako stojalo do prošle ili pretprošle godine. Došla je R. i oni su konačno napravili pismeni kupoprodajni ugovor i ovjerili ga pred sudom, on kao prodavac i kao kupac. Zna da je ona predala zahtjev za uknjižbu u Katastru, da se ta parcela od 275 m2 upiše na njeno ime. U međuvremenu je on prodao G. P., odnosno njegovoj supruzi sa kojom je zaključio i ovjerio kupoprodajni ugovor. Taj Ugovor sa P. S.je ovjerio pred sudom možda 10 mjeseci ili godinu dana nakon ovjere kupoprodajnog ugovora sa B. R. i on je mislio da je parcelu koju je kupila od njega u međuvremenu prevela na svoje ime, tako da uopšte nije pratio niti razmišljao da je ta parcela mogla da pređe na S. P. Onda je B. poslije možda godinu dana otišla u Katastar da izvadi posjedovni list na svoje ime i tada je shvatila da je ta parcela upisana na S. P. i je došla kod njega i ispričala mu za to da je na parceli koju je ona kupila upisana kao vlasnik S. P. On je mogao da nađe način da se nekako sve troje dogovore i riješe taj problem, ali nije htio iz principa jer misli da je Katastar napravio tu zavrzlamu, a to nije prvi put da se njima to dešava. On nije pratio niti detaljno pročitao šta je napisano u ugovoru koji je zaključen sa P. S. Nije razmišljao o tome da je ista parcela sadržana i u Ugovoru sa P. S., mislio je da je ta kat parcela već uknjižena na R. B.. Kada je prodao P.G. on je njemu prodao imanje koje je bilo sadržano u listu nepokretnosti 1436 KO Mišići, ne obraćajući pažnju na brojeve parcela koje su sadržane u tom listu nepokretnosti. On je 10 godina čuvao R. taj plac, ne bi ga prodao nikome. Na glavnom pretresu je dodao da sa njegove strane nije postojala nikakva namjera da bilo koga prevari jer se može reći da je ova situacija posledica njegovog nemara i nemara R. B. i Uprave za nekretnine. On je B. R. prodao samo jednu parcelu koja je predmet ovog postupka, a nakon toga je porodici P. prodao sve nepokretnosti iz lista nepokretnosti br. 1436 KO Mišići i kada je sačinjavan ugovor koji je sačinjavao G. P. navedeno je da se prodaje i sporna parcela i zbog činjenice da je on mislio da je ta parcela već prodata on nije obraćao pažnju na parcele koje su označene u ugovoru i zbog toga došlo je do ove situacije. On je kasnije tačnije u toku 2009. godine sa G. P. zaključio ugovor o kupoprodaji i ustupio mu parcelu površine 796 m2 u Sutomoru i za to nije primio nikakav novac jer je na taj način želio da obešteti G. P. za predmetnu parcelu od 275 m2, a dao je mu više nego što je dugovao jer je to bila njegova želja, a P. od njega nije tražio toliku površinu. B. je njegov prijatelj i ova situacija je posledica i njenog nemara jer se dugo vremena nije interesovala za prevod zemlje i vlasništva na svoje ime, on je njoj odmah po zaključenju ugovora rekao da podnese zahtjev Katastru za prenos vlasništva, ona je to uradila i on je smatrao da je time izvršen prenos vlasništva i ako se kasnije ispostavilo da nije.

U dokaznom postupku saslušana je svjedok oštećena B. , svjedoci P. G. i P. S., pročitani su : ovjerena kopija Kupoprodajnog ugovora od 6.11.2006. godine između P. S. i B. R., ovjerena kopija ugovora o kupoprodaji nepokretnosti od 10.04.2007. godine zaključenog između P. S. i P. S., rješenje Uprave za nekretnine PJ Bar br. 954-3251/1-09 od 3.12.2009. godine, nalaz i mišljenje sudskog vještaka geodetske struke J. P. od 17.03.2010. godine, izvod iz kaznene evidencije na ime P. S. PJ Bar br. 24-03-245/09-5055/2 od 24.06.2009. godine, ugovor o kupoprodaji nepokretnosti od 20.08.2009. godine zaključen između P. S. i P. V. i P. G. i list nepokretnosti broj 102-956-1-6654-2004 od 10.04.2007. godine.

Svjedok oštećena B.R. je izjavila da je predmetnu parcelu od P. S. kupila prije nekih 10-12 godina i tada je isplatila kupoprodajnu cijenu P., međutim tada nisu napravili pismeni kupoprodajni ugovor tako da se parcela svih tih 10 godina vodila na P. S. Tek su u novembru mjesecu 2006. godine P. S. kao prodavac i ona kao kupac sačinili i ovjerili kupoprodajni ugovor vezano za tu parcelu br. 22/12 površine 275 m2. Ugovor su ovjerili pred Osnovnim sudom u Baru i ona je tog istog dana nakon ovjere otišla u Katastar i predala zahtjev za uknjižbu, popunila formulare, platila sve takse i predala Katastru. Pošto nije dobila nikakvo obavještenje od katastra, a prošla je godina i nešto od kada je predala zahtjev, pošla je u Katastar, predala zahtjev da podigne posjedovni list na svoje ime, međutim tada su joj u Katastru rekli da se ta parcela vodi na P. S. Nakon toga je telefonom pozvala P. S., S. joj je rekao da je to navodno katastarska greška i da će sjutradan poći zajedno do Katastra. Sjutradan su zajedno pošli u Katastar i ponovo predali zahtjev za uknjižbu, kupoprodajni ugovor, a nakon 7 dana je Katastar obavijestio da je vlasnik na toj parceli P. S. Ona je zatim kontaktirala P., razgovarala je sa G. P. i on je rekao da će joj on dati tu parcelu, ali da S. njemu da neku drugu parcelu. Razgovarali su sa S. i on je rekao da nema problema i da će to da završe, međutim to je sve trajalo jako dugo. Ona je opet otišla kod načelnika Katastra K., objasnila mu svoj problem, on je prvo tvrdio da nije predala onaj prvi zahtjev, a onda je jedna djevojka koja radi u Katastru našla u kompjuteru da je predala zahtjev i to u novembru 2006. godine. Tada je načelnik kada je vidio da je predala zahtjev 2006. godine, a da po tom prvom zahtjevu ništa nije odlučivano, te kada je vidio da je P. S. predala zahtjev poslije nje i to skoro godinu dana, a da se uknjižila prije nje, pozvao B. M. da vidi kako je došlo do toga. Načelnik je htio da se odmah na licu mjesta stvar riješi, odnosno da nju uknjiži jer je ona prva predala zahtjev. Međutim, M. B.je tvrdila da to ne može da uradi i da to nije u redu i načelnik joj je onda predložio da sve to preda sudu. Ona je S. prije nego što je predala stvar na sudu kontaktirala S., međutim S. joj je tada rekao da preda i da će se sve to tako najbolje riješiti. Njoj je na kraju predata sporna parcela, zbog čega se nije pridružila krivičnom gonjenju i nije postavila imovinsko pravni zahtjev
Svjedok P. G. je izjavio da je njemu P. S. iz Sutomora bio dužan iznos od 40.000 € i to iz njegovog poslovanja jer mu je vršio rekonstrukciju kuće. Taj iznos novca P. S. nije nikako htio da mu da i stalno mu je nudio zemljište na prodaju. Nije nikako mogao sa njim da nađe zajednički jezik i tražio je da mu kaže dan, vrijeme i advokata gdje mogu da porazgovaraju kako bi riješili nastali problem. Ugovorili su vrijeme i našli se kod njegovog advokata F. I., a sa njim je bio njegov advokat D. M. Poslije razgovora sačinili su pismeno poravnanje, gdje se S., po listu nepokretnosti koji im je dao to veče obavezao se da sjutra potpiše kupoprodajni ugovor, gdje im prodaje cirka 12.000 m2 zemljišta, a on njemu treba još da doplati izvjesnu sumu novca, ne sjeća se tačnog iznosa. Sjutradan ujutro S. je došao kod njega da naprave kupoprodajni ugovor na osnovu lista nepokretnosti i isti ugovor su napravili, ali ga je umanjio za jednu parcelu koju je navodno prodao jednom keramičaru, ali to nije ova sporna parcela 2/12 KO Sutomore. Zna da je taj ugovor o kupoprodaji sastavljen pismeno u decembru 2005. godine, a ovjeren je kasnije u Osnovnom sudu u Baru tek 2007. godine, jer S. nije htio da ranije ovjeri dok mu on ne da razliku u cijeni i taj ugovor je ovjeren tek kada su zaključili poravnanje iz kojeg se jasno vidi da je trebalo da mu da zemljište u površini 12.338 m2 iz lista nepokretnosti 1436 KO Mišići. Iz Ugovora je izostavljena parcela od 450 m2 koja je prodata keramičaru. On je pristao da ovjeri takav Ugovor jer je bio maltene ucijenjen da to uradi, ali on i dalje od njega potražuje tih 450 m2 jer ih je platio. Nakon izvjesnog vremena došla je B. koju poznaje iz viđenja, ali zna joj brata i rekla da je P. S. i njemu i njoj prodao istu parcelu u površini valjda od 270 m2. B. je tražila od njega da nađe način kako da tu parcelu upiše na nju, jer je ona već isplatila S. za tu parcelu i on je isto prethodno S. platio tu parcelu. Poslije toga su napravili trojni sastanak - on , P. S. i B. , gdje su pokušali da se dogovore i on je rekao da je on spreman da da R. tu parcelu, jer mu ništa ne treba i on fizički i ne zna gdje se ona tačno nalazi, jer je kupio đuture svu tu površinu i bio primoran da kupi to zemljište kako bi naplatio dug koji je P. imao prema njemu. P.u je tada rekao da je u obavezi da ga obešteti i za tu parcelu koju je prodao R. i za onih 450 m2 koje je prodao keramičaru. Taj kupoprodajni ugovor sa P. S. kao prodavcem je ovjerila i potpisala njegova žena kao kupac nakon čega je predala zahtjev za uknjižbu i uknjižila se kao vlasnik u Katastru. Plaćen je porez i sve ostale dažbine koje idu po tom pitanju. Tada je nastao i spor, došlo je do suda, zatim su se opet sastali P. S., on i B. i P. S. je priznao da je napravio grešku i ponudio mu da on tu parcelu vrati R., a da će mu on dati drugu parcelu i dao mu je drugu parcelu u selu Budiš iznad Sutomora. B. se u međuvremenu uknjižila na tih 275 m2 i oni su taj spor riješili sa S. On lično misli da P. S. nije imao namjeru nikoga da prevari, nego je to čisto u pitanju njegova nemarnost, i da iz toga proizilaze svi problemi. Činjenica da on prilikom zaključenja kupoprodajnog ugovora sa njegovom ženom nije pominjao da je prodao bilo kakvo zemljište B. R., a misli da nije imao nikakvu prevarnu namjeru, i da je sve to bio splet okolnosti. Njegova supruga o svemu tome nema saznanja, sve je on završavao, samo je sastavio kupoprodajni ugovor na njeno ime i ona je taj Ugovor potpisala. Na glavnom pretresu je dodao da je sporni ugovor pismeno on sačinio, a podatke o katastarskim parcelama je prenio iz lista nepokretnosti koji je imao i tako se desilo da je prodata i parcela koju je P. prethodno predao B. R., a njega je prilikom kupovine interesovalo da kupi kompletno zemljište iz lista nepokretnosti 1436 KO Mišići.

Svjedok P. S. je izjavila da zna da je P. S. dugovao njima neke pare vezano za neko poslovanje koje je imao sa njenim suprugom. S. nije imao keš i bio je dogovor da se to kompenzuje sa nepokretnostima. Ne zna sve detalje poslovanja supruga, i u kakvim odnosima je sa P. S., niti zna o kojoj se zemlji radi. P. S. je donosio neke listove nepokretnosti, ali se njen suprug dogovarao sa njim. Ona je samo potpisala kupoprodajni ugovor. Zna da se poslije pojavila B. i da je ispao neki problem oko izvjesne površine zemljišta i opet nakon toga je njen suprug to rješavao sa B. R. i S. Na kraju je postignut dogovor i svi su namireni, i misli da su se i njen suprug, P. S. i B. o svemu dogovorili. Pošto ima svojstvo oštećene ovdje, ona smatra da nije oštećena i ne pridružuje se krivičnom gonjenju protiv P. S. niti postavlja imovinskopravni zahtjev. Smatram da P. S. nije imao namjeru da bilo koga prevari.

Iz ovjerene kopije Kupoprodajnog ugovora od 6.11.2006. godine između P. S. i B. R., utvrđeno je da je okrivljeni B. R. za iznos od 2.000 € prodao nepokretnost upisanu u listu nepokretnosti broj 1436 KO Mišići, kat parc. br. 22/12, površine 275 m2.

Iz ovjerene kopije ugovora o kupoprodaji nepokretnosti od 10.04.2007. godine zaključenog između P. S. i P. S. utvrđeno je da je okrivljeni P. S. prodao nepokretnosti upisane u listu nepokretnosti 1436 KO Mišići i to sledeće parcele : kat. parcelu broj 22/1 u površini od 749 m2, kat. parcelu broj 22/12 u površini 275 m2, kat. parcelu broj 967 u površini od 1056 m2, kat. parcelu broj 968 u površini od 486 m2, kat. parcelu broj 969 u površini od 2238 m2, kat. parcelu broj 1359/1 u površini od 751 m2, kat. parcelu broj 1359/2 u površini od 1380 m2, kat. parcelu broj 1380 u površini od 2015 m2, kat. parcelu broj 1387 u površini od 1138 m2 i kat. parcelu broj 1389 u površini od 1800 m2. kupoprodajna cijena iznosi 89.160 €.

Iz rješenja Uprave za nekretnine PJ Bar br. 954-3251/1-09 od 3.12.2009. godine utvrđeno je da je usvojena žalba B. R. izjavljena protiv rješenja broj 954-3251/1-09 od 26.10.2009. godine i dozvoljena je promjena upisa u l.n. 1436 KO Mišići, na nepokretnosti označenoj kao kat. parcela 22/12 po kulturi šuma 4 klase, površine 275 m2 upisane na ime P. S.kao svojina 1/1 i kao nosilac prava svojine upisuje B. .

Iz nalaza i mišljenja sudskog vještaka geodetske struke J. P. od 17.03.2010. godine utvrđeno je da Kat. parcela za koju se traži identifikacija označena je u kat. operatu kao kat. parcela br. 12/12 upisana u l.n. br. 2493 KO Mišići, Z.M. „ Za kućišta „ po kulturi šuma 4 klase, ukupne površine 275 m2, od 14.01.2010 godine upisana na B. R. 1/1. Navedena parcela se nalazi neposredno uz magistralni put Bar - Petrovac s tim što se na istu ne ulazi neposredno sa magistrale već se ispred mosta odvaja put koji povezuje i druge okolne parcele kao i parcelu za koju se traži identifikacija što se jasno vidi iz priložene skice koja je sastavni dio ovog nalaza. Sporna parcela formirana je prvi put u toku 1984 godine po zahtjevu P. S. kada je formirana i Granična parcela br. 22/4 koju je kupio D. M. prema manualu br. 10/84. Stupanjem na snagu novog kat. operata 1996 godine sporna parcela 22/12 i sve do 02.09.2007 godine vodila se na P. B. S. 1/1, kada ista sa P. B. S. prelazi na P. D. S. u cjelosti sa drugim parcelama. Sporna parcela je kao što se može zaključiti prenešena sa P. S. na B. R. koja se danas vodi u listu na osnovu ugovora o kupoprodaji tj promjena u kat. operatu je izvršena 14.02.2010. godine. Što se tiče procjene vrijednosti na dan 10 04.2007 godine vršena je procjena tražene parcele i drugih koje su prenešene na P. S. na osnovu njihovog kupoprodajnog ugovora prema kome su isti naveli prosječnu cijenu za sve kupljene parcele iz lista koje prenose, prosječno 7,5 €. Procjenitelj koji je postupao po tom predmetu procijenio je navedenu nekretninu i druge iz lista na 30,00 € po m2. Uvidom u druge procjene koje su se obavile na tom području u traženom vremenu je bio u rasponu od 15,00 do 40,00 € i sve se radilo o većim površinama Smatra da je navedena procjena vještaka od 30,00 € realna jer na to Rješenje nije bilo ni žalbi.

Iz izvoda iz kaznene evidencije na ime P. S. PJ Bar br. 24-03-245/09-5055 /2 od 24.06.2009. godine utvrđeno je da nije osuđivan
Iz ugovora o kupoprodaji nepokretnosti od 20.08.2009. godine zaključenog između P. S. i P. V. i P. G. utvrđeno je da su P. S. i V. P. G. prodali upisanu u listu nepokretnosti 2374 KO Z. i to kat parcelu broj 1485 površine 796 m2, za iznos od 5.970 €.

Iz lista nepokretnosti broj 102-956-1-6654-2004 od 10.04.2007. godine utvrđeno je da su u list nepokretnosti 1436 upisane sledeće nepokretnosti : 22/1 površine od 749 m2, broj 22/12 površine 275 m2, broj 967 površine od 1056 m2, kat. broj 968 površine od 486 m2, broj 969 površine od 2238 m2, broj 1359/1 površine od 751 m2, broj 1359/2 površine od 1380 m2, broj 1380 površine od 2015 m2, broj 1387 površine od 1138 m2 i broj 1389 površine od 1800 m2.

Ocjenom izvedenih dokaza nije dokazano da je okrivljeni učinio krivično djelo koje mu je stavljeno na teret.

U postupku je utvrđeno da je okrivljeni sa B. R. dana 06.11.2006. godine u Osnovnom sud u Baru ovjerio ugovor o prodaji nepokretnosti upisane u listu nepokretnosti broj 1436 KO Mišići, kat parc. br. 22/12, površine 275 m2. Okrivljeni i oštećena su prema saglasnim iskazima navedeni ugovor u usmenoj formi zaključili prije 10 – 12 godina, a ugovor u pismenoj formi tek dana 06.11.2006. godine. Nakon zaključenja ugovora B. je podnijela zahtjev da se izvrši uknjižba, međutim, po njenom zahtjevu nije postupljeno.

Okrivljeni je dana 10.04.2007. godine zaključio ugovor o prodaji kojim je S. P. prodao nepokretnosti upisane u listu nepokretnosti 1436 KO Mišići, a pored ostalih i kat. parcelu broj 22/12 u površini 275 m2. Nakon zaključenja ugovora S. P. je podnijela zahtjev za uknjižbu, po kojem je postupljeno, pa je S. P. uknjižena kao vlasnik predmetne nepokretnosti.

Okrivljenom je stavljeno na teret da je prikrivanjem činjenica doveo u zabludu P. S. i time je naveo da mu na štetu imovine oštećene B. R. nešto učini. Po ocjeni suda okrivljeni navedene radnje nije preduzimao u namjeri pribavljanja protivpravne imovinske koristi. Da je na strani okrivljenog postojala takva namjera, on ne bi sa B. R. zaključio ugovor u pismenoj formi, jer činjenica da je predmetni ugovor zaključio poslije više godina od zaključenja usmenog dogovora ukazuje na spremnost okrivljenog da prihvati svoje obaveze iz ugovora. Ugovor koji je okrivljeni zaključio sa P. S. sačinio je suprug P. S. P. G., koji je podatke o katastarskim parcelama u ugovor prenio iz lista nepokretnosti. Navedena činjenica je utvrđena iz navedenog ugovora i lista nepokretnosti, jer parcele koje su navedene u ugovoru su istim redosledom predstavljene u listu nepokretnosti, a na drugom mjestu se nalazi i predmetna nepokretnost. Predmetni događaj je posledica činjenice da je B. Upravi za nekretnine podnijela zahtjev za uknjižbu, da po tom zahtjevu nije postupljeno i da je iz tog razloga predmetna nepokretnost i dalje ostala u vlasništvu okrivljenog, koji je cjelokupno zemljište iz lista nepokretnosti 1436 KO Mišići, prodao P. S., uključujući i predmetnu nepokretnost za koju je smatrao da je već promijenila vlasnika i da je upisana na ime B. R., međutim, kako prenos nije izvršen, ista nepokretnost je prodata u dva navrata, a Uprava za nekretnine je odmah postupila po zahtjevu P. S., za uknjižbu.

Da je Uprava za nekretnine postupila po zahtjevu B. R., predmetna nepokretnost bi na vrijeme, odnosno prije zaključenja ugovora okrivljenog sa P. S. bila upisana na ime B. R. i do predmetnog postupka ne bi došlo. Međutim, kako se to nije dogodilo okrivljeni je kao formalni vlasnik nepokretnosti istu kao dio lista nepokretnosti 1436 KO Mišići prodao P. S., koja se uknjižila kao vlasnik.

Da bi konstrukcija navedena u optužnom predlogu bila osnovana, bilo bi potrebno da je okrivljeni sve radnje preduzimao sa unaprijed stvorenom prevarnom namjerom, koja po ocjeni suda ne postoji već je krivični postupak posledica neažurnog postupanja Uprave za nekretnine i nedovoljne pažnje okrivljenog prilikom zaključivanja ugovora sa P. S.. Nedostatak prevarne namjere vidi se i iz činjenice da je okrivljeni prije pokretanja postupka B. R. predložio da se nastali spor riješi sudskim putem i činjenica da je ugovorom od 20.08.2009. godine P. G. predao u svojinu nepokretnost čija površina višestruko prevazilazi površinu predmetne nepokretnosti.

Kako nije dokazano da je okrivljeni učinio krivično djelo donijeta je presuda kojom se oslobađa od optužbe na osnovu čl. 363. tč. 3 ZKP.

Odluka o troškovima krivičnog postupka zasniva se na odredbi čl. 203. st.1 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude
OSNOVNI SUD U BARU

Dana 08.06.2010. godine
ZAPISNIČAR, S U D I J A
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
8 dana od dana prijema pismenog otpravka.

Žalba se predaje ovom sudu u dva primjerka.

DNA:- 1 x ODT
- 1 x okrivljenom
- 1 x braniocu I. F.

- 1 x oštećenoj B. R.

- u spise.