CRNA GORA
OSNOVNI SUD U ROŽAJAMA

K.br. 69/23
U IME CRNE GORE
OSNOVNI SUD U ROŽAJAMA, predsjednik suda, sudija Mirsad Mujević, uz učešće zapisničara Ilde Dacić, rješavajući po optužnom predlogu Osnovnog državnog tužilaštva iz Rožaja Kt.br. 122/23 od 07.11.2023. godine, koji je podnijet protiv okrivljenog E.B. iz R., zbog krivičnog djela nedavanje izdržavanja iz čl. 221 st. 1 Krivičnog zakonika Crne Gore, nakon održanog glavnog i javnog pretresa, u prisustvu savjetnika u Osnovnom državnom tužilaštvu u Rožajama, Harisa Ćemana iz Rožaja, okrivljenog i zakonskog zastupnika maloljetnog oštećenog A. B. - majke S. P. iz R., dana 26.01.2024. godine, donio je i javno objavio

P R E S U D U
Okrivljeni E.B., JMB ... , od oca I.i majke E., rođene M., rođen ... godine, u S., R. S. M., sa prebivalištem u ul. M. T. br. ... O. R., državljanin C.G., razumije crnogorski jezik, koji je njegov maternji jezik, nezapošljen po zanimanju pravnik, razveden, otac jednog maloljetnog djeteta, pismen, sa završenom VSS, siromašnog imovnog stanja, neosuđivan.

KRIV JE
Što:

za novembar mjesec 2023. godine, u Rožajama, u uračunljivom stanju, svjestan svog djela čije je izvršenje htio, iako je znao da je njegovo djelo zabranjeno, nije dao izdržavanje za lice koje je po zakonu dužan da izdržava, i to djetetu - sinu A.B., u iznosu od 76,50 eura, do petog u tekućem mjesecu na ruke ili žiro račun majke djeteta S. P., koja dužnost mu je utvrđena izvršnom presudom Osnovnog suda u Rožajama P.br. 982/22 od 17.05.2023.godine,
- čime je izvršio krivično djelo nedavanje izdržavanja iz čl. 221 st. 1 Krivičnog zakonika Crne Gore.

Pa mu sud na osnovu pomenutog zakonskog propisa, te primjenom čl. 4, 5, 13, 14, 15, 32, 36, 42, 52, 53 i 54 Krivičnog zakonika Crne Gore i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 45 (četrdesetpet) dana i istovremeno određuje da se kazna neće izvršiti ukoliko osuđeni u roku od jedne godine, od dana pravosnažnosti ove presude ne izvrši novo krivično djelo.

Obavezuje se okrivljeni da na ime paušala uplati u korist budžeta Crne Gore iznos od 30,00 eura.

Obavezuje se okrivljeni da izmiri dospjele obaveze u iznosu od 26,50 i da ubuduće uredno daje izdržavanje po presudi Osnovnog suda u Rožajama P.br. 982/22 od 17.05.2023.godine.

Sve u roku od 15 dana od dana pravosnažnosti ove odluke.

O b r a z l o ž e nj e
Osnovno državno tužilaštvo iz Rožaja, podnijelo je ovom sudu optužni predlog Kt.br. 122/23 od 07.11.2023. godine, protiv okrivljenog E. B. iz R., zbog krivičnog djela nedavanje izdržavanja iz čl. 221 st. 1 Krivičnog zakonika Crne Gore.

Na glavnom pretresu zastupnik optužbe je istakao da je u toku postupka utvrđena krivica okrivljenog. Predložio je sudu da okrivljenog oglasi krivim i izrekne mu uslovnu osudu, kojom će mu utvrditi kaznu zatvora u trajanju od 45 dana, sa rokom provjeravanja od 1 godine.

Zakonski zastupnik oštećenog mldb. A. B. - majka S. P., je istakla da se pridružuje krivičnom gonjenju ODT-a, u odnosu na okrivljenog, te predložila da joj isti isplati dospjele rate.

Okrivljeni je u svojoj odbrani istakao da priznaje izvršenje krivičnog djela, koje mu se optužbom stavlja na teret. Da je sa S. P.bio u braku 3 godine, te da je usljed poremećenih bračnih odnosa, isti razveden presudom Osnovnog suda u Rožajama P.br.982/22 od 17.05.2023. godine. Tokom trajanja bračne zajednice dobili su jedno dijete, sina A., koji ima 2 godine i 2 mjeseca. Navedenom presudom, obavezan je da na ime doprinosa za izdržavanje djeteta isplaćuje mjesečno iznos od 76,50 eura. Da je tačno da za novembar mjesec 2023. godine, nije uplatio puni novčani iznos, kako je to presudom predviđeno, već je dana 04.11.2023. godine, uplatio iznos od 50,00 eura. Naveo je da je sa bankom napravio aranžman da mu se sa žiro računa, na ime doprinosa za izdržavanje, odbija iznos od 76,50 eura, ali da je po rješenju Javnog izvršitelja, zbog duga, njegov žiro račun blokiran, zbog koje blokade S.nije isplaćen puni iznos. Naveo je da je nezaposlen, da na sve načine pokušava da novčani iznos uplaćuje u roku, ali da njegova bivša supruga ne želi da mu izađe u susret, kako bi ga sačekala par dana. Izrazio je žaljenje zbog predmetnog događaja. Iskazao je spremnost za redovno izvršavanje svojih obaveza i da će preostalu razliku platiti. Konačno je predložio sudu da odbaci optužni predlog i zakonskog zastupnika uputi na alimentacioni fond, kako bi ostvarila svoja prava.

Na glavnom pretresu u dokaznom postupku sud je izveo sledeće dokaze: izvršio uvid u pravosnažnu i izvršnu presudu Osnovnog suda u Rožajama P.br. 982/22 od 17.05.2023. godine, izvršio uvid u izvod iz kaznene evidencije na ime okrivljenog i saslušao zakonskog zastupnika - majku maloljetnog oštećenog A. B., S.P.iz R..

Cijeneći priznanje okrivljenog i sve provedene dokaze, kako pojedinačno, tako i u međusobnoj vezi, u smislu čl. 370 ZKP-a, sud je nesumnjivo utvrdio da je okrivljeni izvršio krivično djelo, koje mu je optužbom stavljeno na teret.

Zakonski zastupnik oštećenog mldb. A. B. - majka S. P., u toku postupka je istakla da je sa okrivljenim bila u braku 3 godine i da su u istom dobili sina A.. Zbog poremećenih bračnih odnosa, njihov brak je razveden presudom Osnovnog suda u Rožajama P.br. 982/22 od 17.05.2023. godine. Navedenom presudom, okrivljeni je obavezan na plaćanje doprinosa za izdržavanje djeteta, u iznosu od 76,50 eura, i to do petog u tekućem mjesecu, na ruke ili njen žiro račun. Navela je da okrivljeni prethodnih mjeseci nije postupao po presudi, zbog čega je podnosila krivične prijave protiv istog. Da je za novembar mjesec 2023. godine, na njen žiro račun uplatio iznos od 50,00 eura, a ne cjelokupan iznos određen presudom.

Iz presude Osnovnog suda u Rožajama P.br. 982/22 od 17.05.2023. godine, proizilazi da je istom razveden brak između S.B.i E. B., zaključen dana ... . godine, pred nadležnim organom Opštine Rožaje. Navedenom presudom, njihovo zajedničko dijete A.rođen ... . godine, povjeren je na odgoj, vaspitanje i izdržavanje - majci S.B., dok je E. B. - otac djeteta, obavezan da na ime doprinosa za izdržavanje djeteta, svakomjesečno plaća iznos od 76,50 eura, do petog u tekućem mjesecu, na ruke ili žiro račun majke.

Iz izvoda iz kaznene evidencije na ime okrivljenog proizilazi da isti ranije nije osuđivan.

Naprijed provedene dokaze sud je prihvatio kao jasne i objektivne, s obzirom da se međusobno slažu i dopunjuju.

Dakle, kako je u postupku utvrđeno da je okrivljeni za novembar mjesec 2023. godine, na ime izdržavanja djeteta A.B., platio iznos od 50,00 eura, odnosno dio iznosa, koji je utvrđen izvršnom presudom Osnovnog suda u Rožajama P.br. 982/22 od 17.05.2023.godine, a ne ukupan iznos od 76,50 eura, to je sud našao da su u radnji okrivljenog sadržani svi bitni elementi krivičnog djela nedavanje izdržavanja iz čl. 221 st. 1 KZ CG.

Cijeneći psihički odnos okrivljenog prema učinjenom djelu, sud je utvrdio da je isti bio svjestan da na opisani način ne daje izdržavanje svom djetetu, na način kako je to utvrđeno pomenutom pravosnažnom presudom, i to je htio, iako je znao da je njegovo djelo zabranjeno, čime su se u njegovoj radnji, pored objektivnih, stekli i svi subjektivni elementi bića krivičnog djela stavljenog mu na teret.

Za izvršeno krivično djelo, sud je okrivljenog oglasio krivim i izrekao mu uslovnu osudu kojom mu je utvrdio kaznu zatvora u trajanju od 45 (četrdesetpet) dana i istovremeno odredio da se ista neće izvršiti ukoliko okrivljeni u roku od jedne godine, od dana pravosnažnosti ove presude ne izvrši novo krivično djelo.

Prilikom izricanja uslovne osude, kao mjere upozorenja okrivljenom za izvršeno krivično djelo, sud je imao u vidu stepen krivice okrivljenog, jačinu ugrožavanja zaštićenog dobra, okolnosti pod kojima je djelo izvršeno, porodične prilike okrivljenog, njegov raniji život, kao i činjenicu da ranije nije osuđivan, pa mu je sud u tom smislu, vodeći računa o svrsi uslove osude u okviru opšte svrhe krivičnih sankcija izrekao uslovnu osudu, ubijeđen da će se upozorenjem uz prijetnju kaznom dovoljno uticati na okrivljenog da više ne vrši krivična djela.

Na osnovu čl. 229 u vezi čl. 226 st. 3 ZKP-a, sud je obavezao okrivljenog da plati u korist budžetskih sredstava Crne Gore, na ime paušala iznos od 30,00 eura, a ovo imajući u vidu trajanje i složenost krivičnog postupka, kao i imovno stanje okrivljenog.

Na osnovu čl. 221 st. 4 KZ CG, okrivljeni je obavezan da izmiri dospjele obaveze u znosu od 26,50 i da ubuduće uredno daje izdržavanje po presudi Osnovnog suda u Rožajama P.br. 982/22 od 17.05.2023.godine.

Sa izloženog, odlučeno je kao u izreci ove presude.

OSNOVNI SUD U ROŽAJAMA

Dana 26.01.2024. godine.

Zapisničar PREDSJEDNIK SUDA - SUDIJA Ilda Dacić s.r. Mirsad Mujević s.r.

PRAVNA POUKA: Protiv ove presude može se izjaviti žalba u roku od 8 dana od dana dostavljanja prepisa iste, i to Višem sudu u Bijelom Polju, a preko ovog suda.