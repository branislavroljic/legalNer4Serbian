K. br. 303/17
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje kao zapisničarke, u krivičnom postupku protiv okrivljenog Lj. M., zbog krivičnog djela teško djelo protiv bezbjednosti javnog saobraćaja iz čl. 348 st. 3 u vezi čl. 339 st. 3 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 13.10.2017. godine, donio je
P R E S U D U
Okrivljeni: Lj. M., JMB ............., od oca B. i majke O., rođene Z., rođen .. ..19.. godine u M., sa prebivalištem u Nk – ul. B. T. br. .., državljanin Crne Gore, razumije crnogorski jezik, koji je i njegov jezik, vozač, razveden, bez djece, pismen, završio srednju školu, srednjeg imovnog stanja, ranije neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 26.08.2016. godine, oko 11,00 časova, na magistračnom putu V. - G., Glavni grad Pg, ne pridržavajući se saobraćajnih propisa iz čl. 16 Zakona o bezbjednosti saobraćaja na putevima, ugrozio saobraćaj i doveo u opasnost život i tijelo ljudi, na način što upravljajući putničkim vozilom marke "Toyota Auris" registarskih oznaka PG .. ..., desnom kolovoznom trakom iz pravca V. u pravcu Pg, nije držao svoje vozilo na takvom odstojanju i rastojanju od drugih vozila, odnosno učesnika u saobraćaju, a s obzirom na brzinu kretanja vozila i druge okolnosti saobraćaja, tako da ne izaziva opasnost i ne ometa druge učesnike u saobraćaju, usled čega je prednjim dijelom svog vozila udario u zadnji dio motokultivatora sa prikolicom, kojim je u istom pravcu upravljao oštećeni S. M., kojom prilikom je oštećeni S. M., kao i saputnik u vozilu oštećena S. C. zadobili teške tjelesne povrede i to S. M. u vidu nagnječenja u tjemenom predjelu, prelom oba poprečna nastavka drugog slabinskog pršljenja sa prelomom lijevog poprečnog nastavka četvrtog slabinskog pršljenja, prelom jedanaestog rebra sa lijeve strane, nagnječno - razdernu radnu u predjelu lijeve podlaktice i nagnječenje palca lijevog stopala, a S. C. u vidu preloma devetog, desetog i jedanaestog rebra palca sa desne strane, prelom donjeg okrajka desne žbice, oguljotine kože u predjelu lijevog koljena, nagnječenje lijevog lakta sa oguljotinom kože u predjelu lijevog lakta, pri čemu je bio svjestan da ovakvom svojom nepropisnom vožnjom može ugroziti javni saobraćaj i dovesti u opasnost život i tijelo ljudi, ali je olako držao da do toga neće doći,
- čime je izvršio krivično djelo teško djelo protiv bezbjednosti javnog saobraćaja iz čl. 348 st. 3 u vez i čl. 339 st. 3 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da plati po osnovu troškova krivičnog postupka iznos od 173,00 eura, kao i troškove koji se odnose na nagradu punomoćnika oštećenih, o čijoj visini će sud odlučiti posebnim rješenjem shodno čl. 227 st. 2 Zakonika o krivičnom postupku, a sve prednje u roku od 15 dana po pravosnažnosti presude, pod prijetnjom prinudnog izvršenja.

Oštećeni M. S. i C. S. se upućuju da imovinskopravni zahtjev mogu ostvarivati u parničnom postupku.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1537/16 od 27.04.2017. godine okrivljenom Lj. M. stavljeno je na teret izvršenje krivičnog djela teško djela protiv bezbjednosti javnog saobraćaja iz čl. 348 st. 3 u vezi čl. 339 st. 3 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 06.10.2017. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni Lj. M. u vrijeme, mjesto i na način opisan u izreci ove presude učinio krivično djelo teško djela protiv bezbjednosti javnog saobraćaja iz čl. 348 st. 3 u vezi čl. 339 st. 3 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno činjenicu da se radi o licu zrelije životne dobi, njegov raniji život i s tim u vezi raniju neosuđivanost, njegov odnos prema izvršenom krivičnom djelu i s tim u vezi njegovo priznanje koje je doprinijelo bržem i efikasnijem okončanju krivičnog postupka, dok je kao otežavajuću okolnost cijenjena jačina ugrožavanja i povrede oštećenih, odnosno činjenica da su u predmetnoj saobraćajnoj nezgodi povrede zadobila dva lica, što prelazi mjeru koja je potrebna za postojanje krivičnog djela, pa će se i po nalaženu ovog suda sa krivičnom sankcijom koja je odmjerena i izrečena kao u izreci presude na okrivljenog u dovoljnoj mjeri uticati da ubuduće ne čini krivična djela, a istovremeno će biti ostvarena opšta svrha propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Sud je shodno čl. 239 st. 2 Zakonika o krivičnom postupku oštećene M. S. i C. S. uputio da imovinskopravni zahtjev mogu ostvarivati u parničnom postupku.

Okrivljeni je obavezan da plati troškove krivičnog postupka u iznosu od 173,00 eura. Iznos od 60,50 eura odnosi se na ime troškova medicinskog vještačenja, iznos od 82,50 eura na ime saobraćajnog vještačenja, a iznos od 30,00 eura na ime paušala kao dijela troškova krivičnog postupka, koji je odmjeren prema trajanju i složenosti postupka i imovnom stanju okrivljenog. Okrivljeni je obavezan da plati i troškove koji se odnose na ime nagrade punomoćnika oštećenih, o čijoj visini će sud odlučiti posebnim rješenjem shodno čl. 227 st. 2 Zakonika o krivičnonm postupku.

Sa izloženog, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 13.10.2017. godine.

ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja