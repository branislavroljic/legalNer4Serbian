K br. 7/16
U IME CRNE GORE
OSNOVNI SUD U BARU, kao prvostepeni krivični, sudija Aleksandra Leković, sa zapisničarom Anom Stanišić, u krivičnom predmetu okrivljenog P. M., zbog krivičnog djela ugrožavanje javnog saobraćaja iz čl.339 st.1 Krivičnog zakonika, po optužnom predlogu Osnovnog državnog tužilaštva u Baru Kt br. 671/12 od 26.09.2012. godine, nakon održanog glavnog javnog pretresa u prisustvu savjetnika kod Osnovnog državnog tužilaštva u Baru P. Đ. i branioca okrivljenog po službenoj dužnosti S. V., advokata iz B., dana 01.03.2016.godine donio je i javno objavio

P R E S U D U
Okrivljeni P. M., jmbg, od oca S. i majke V., rođene S., rođen u K., državljanin C., nastanjen u K., neosuđivan.

Na osnovu čl. 373 tačka 2. ZKP-a
OSLOBAĐA SE OD OPTUŽBE
Da je :

Dana 14.07.2012.godine oko 17,50 časova, u naselju Haj Nehaj-Opština Bar, upravljajući pmv marke "F." reg. oznaka BR -, krećući se magistralnim putem iz pravca Petrovca prema Baru, pri čemu je bio svjestan da može učiniti djelo pa je na to pristao, ugrozio saobraćaj i doveo u opasnost život i tijelo oštećenog M. V. na način što se nije pridržavao odredbi čl. 200 i 22 Zakona o bezbjednosti saobraćaja na putevima (Sl list CG 72/05), tako što je vozilom upravljao pod dejstvom alkohola u organizmu od 31,473 mmola /I ili 1.45 promila, skrećući vozilom sa magistralnog puta lijevo radi isključenja u sporedni put, kojom prilikom se nije uvjerio da može otpočeti takvu radnju bez opasnosti za druge učesnike u saobraćaju uslijed čega je došlo do kontakta sa vozilom reg.ozn. UCT - kojim je upravljao M. V., usled čega je došlo do kontakta čeone desne strane vozila kojim je upravljao i prednje desne strane vozila kojim je upravljao M. V., koji je tom prilikom zadobio laku tjelesnu povredu u vidu istegnuća vrata.

- čime bi učinio krivično djelo - ugrožavanje javnog saobraćaja iz čl.339 st.1 Krivičnog zakonika.

Jer nije dokazano da je učinio djelo za koje je optužen.

Troškovi krivičnog postupka padaju na teret budžetskih sredstava suda.

O b r a z l o ž e n j e
Optužnim predlogom Osnovnog državnog tužilaštva u Baru Kt.br. 671/12 od 26.09.2012.godine, koji je preciziran na glavnom pretresu, stavljeno je na teret optuženom izvršenje krivičnog djela bliže opisanog u izreci presude.

Okrivljenom je suđeno u odsustvu na osnovu rješenja Osnovnog suda u Baru Kv br. 358/12 od 26.11.2012.godine.

Okrivljeni nije saslušan ni u prethodnom postupku ni na glavnom pretresu.

U dokaznom postupku sud je proveo sledeće dokaze: na saglasan predlog stranaka pročitao je iskaz svjedoka oštećenog M. V. sa zapisnika kod ODT-a od 16.07.2012.godine i iskaz vještaka saobraćajne struke M. Š. sa glavnog pretresa od 25.03.2014. godine i sa glavnog pretresa od 27.01.2016. godine, pročitan je zapisnik o izvršenom uviđaju saobraćajne nezgode UP PJ Bar od 14.07.2012.g i izvršen uvid u skicu lica mjesta, pročitan je izvještaj KBC Podgorica od 18.07.2012.g o analizi alkohola u krvi P. M., zapisnik o ispitivanju vozača da li ima alkohola u organizmu UP PJ Bar od 14.07.2012.g na ime P. M., izvještaj Opšte bolnice Bar br. protokola 7499 od 14.07.2012.g na ime M. V., nalaz i mišljenje sudsko medicinskog vještaka dr K. N. KTR br. 90/12 od 17.07.2012.godine, nalaz i mišljenje vještaka saobraćajne struke M. Š. Ktr br. 90/12 od septembra mjeseca 2012.godine, pročitan je izvod iz KE pribavljen od MUPa Srbije PU Kragujevac br. 235-2/12 -2427 od 10.10.2012.g., izvršen je uvid u spise Područnog organa za prekršaje Bar PP br. 1655/12-I, nalaz i mišljenje sudskog vještaka medicinske struke K. N. od 21.12.2014.godine, pročitan je zapisnik o rekonstrukciji saobraćajne nezgode od 15.09.2014.godine i izvršen je uvid u fotodokumentaciju i skicu lica mjesta koja je sačinjena povodom rekonstrukcije, pročitan je dopunski nalaz i mišljenje vještaka saobraćajne struke M. Šljivančanina od oktobra 2014.godine.

Svjedok oštećeni M. V. je u svom iskazu kod ODT-a na zapisniku od 16.07.2012.godine naveo da je dana 14.07.2012.godine, oko 17,50 časova, upravljao putničkim motornim vozilom marke „VW P. " švedskih reg. oznaka UCT--. Vozilom se kretao iz pravca Haj Nehaja regionalnim putem i imao namjeru da se uključi u pravcu Čanja na magistralni put Bar - Petrovac. Dok je stajao na raskrsnici i dao desni pokazivač pravca odjednom se, dok je još stajao na raskrsnici, sa magistralnog puta isključilo putničko motorno vozilo marke "F. " reg. oznaka BR--, koje se kretalo iz pravca Čanja prema Baru, i udarilo ga prednjim desnim dijelom vozila u njegov prednji desni far. Vozač vozila nije dao pokazivač pravca za skretanje ulijevo. Na njegovom vozilu je pričinjena materijalna šteta u iznosu od oko 500,00 eura, a on je zadobio lake tjelesne povrede koje su opisane u izvještaju ljekara specijaliste br. 7499. Ukazana mu je ljekarska pomoć u Opštoj bolnici u Baru.

Iz zapisnika o izvršenom uviđaju saobraćajne nezgode UP PJ Bar br. 263/394 od 14.07.2012.g. sa skicom lica mjesta je utvrđeno vrijeme i mjesto saobraćajne nezgode, vozila i učesnici u saobraćajnoj nezgodi, opis lica mjesta, povrijeđena lica i oštećenja na vozilu.

Iz nalaza i mišljenja sudsko medicinskog vještaka dr K. N. KTR br. 90/12 od 17.07.2012.godine je utvrđeno da je M. V. u saobraćajnoj nezgodi koja se dogodila dana 14. 07. 2012. godine u Haj Nehaju zadobio trzajnu povredu vrata - istegnuće vrata. Navedena povreda predstavlja u vrijeme nanošenja laku tjelesnu povredu i nastala je uslijed naglog i prekomjernog (iznad fizioloških i anatomskih granica) opružanja i savijanja vrata M. V., a uslijed inercionog kretanja glave i vrata (tzv. efekat biča), nakon kontakta putničkog motornog vozila u kojem se imenovani nalazio i putničkog motornog vozila marke F. registarskih oznaka BR --.

U nalazu i mišljenju vještaka saobraćajne struke M. Š. Ktr br. 90/12 od septembra mjeseca 2012.godine je navedeno da je fizički kontakt izmedju putničkog motornog vozila marke "F." reg.oznake BR -- i putničkog motornog vozila marke "VW P." reg.oznake UCT 684, ostvaren na kolovozu lokalnog puta koji vodi prema naselju Haj Nehaj i to na distanci oko 0,50 metara u dubini kolovoza lokalnog puta, a putem preklapanja čeone desne regije putničkog vozila marke "F." i čeone desne regije vozila marka "VW P. ". Vozilo marke "F." u trenutku fizičkog kontakta bilo je udaljeno od lijeve ivice kolovoza 1,60 metara, dok je širina kolovoza lokalnog puta 4,10 metara, što praktično znači da je širina desne strane kolovoza 2 metra. Ovo znači da je vozilo marke "F." zahvatalo prostor lijeve strane kolovoza lokalnog puta 0,40 metara, a vozilo marke "VW P." bilo je skoro u cjelosti svojim gabaritom na lijevoj strani kolovoza smjera kretanja. Iz prednjeg se da zaključiti da oba vozača nijesu održavala bezbjedni smjer kretanja vozila u smjeru kretanja, što je dovelo do ekcentričnog čeonog sudara, putem preklapanja čeonih regija. Putničko motorno vozilo marke VW P. reg.oznake UCT--, posjedovalo je brzinu kretanja do 9 km /h u trenutku fizičkog kontakta. Putničko motorno vozilo marke "F." reg.oznake BR -- posjedovalo je brzinu kretanja do 14 km. Prostorna distanca između vozila u trenutku stvorene incidentne situacije prije fizičkog kontakta bila je kritična i manja od 5 metara, tako da vozači nijesu imali mogućnosti izvršiti izmicanje vozila na desno u cilju bezbjednog mimoilaženja, pa je stoga skoro irelevantno pitanje da li su se vozila nalazila u pokretu prilikom kontakta, a kontakt je ostvaren pri kraju zaustavnog puta jednog i drugog vozila. Konačno, vještak je dao mišljenje da je do ove nezgode došlo zbog propusta u vožnji vozača pmv VW P. reg.oznake UCT -- dijelimično usled propusta u vožnji od strane vozača vozila marke „F.“ reg.oznake BR --. Vozač putničkog motornog vozila marke „VW P.", strane registracije UCT --, vozilom kojim je upravljao nije održavao bezbjedni smjer kretanja vozila desnom stranom kolovoza u smjeru kretanja, na bezbjednoj distanci od desne ivice puta u smjeru kretanja, već se vozilom kretao lijevom stranom kolovoza i našao se u poziciji fizičke prepreke vozaču vozila marke "F.", usled čega je došlo do čeonog udara vozila u trenutku kada se ovo vozilo svojim ukupnim gabaritom nalazilo na lijevoj strani kolovoza u smjeru kretanja. Vozač putničkog motornog vozila marke "F." reg.oznake BR-- prilikom uključivanja sa kolovoza magistralnog puta od Petrovca prema Baru, skretanjem na lijevo, nije se pravilno prestrojio radi uključivanja na sporedni put, već je u ovoj fazi vozilom kojim je upravljao zahvatao lijevu stranu kolovoza sporednog puta, što je dovelo do fizičkog kontakta čeone desne regije vozila kojim je upravljao i prednje desne strane putničkog vozila marke "VW P." strane registarcije UCT --na kolovozu sporednog puta, kojom prilikom je vozač vozila marke "VW P." zadobio laku tjelesnu povredu.

Vještak saobraćajne struke M. Š. je na glavnom pretresu dana 25.03.2014.godine, na pitanje branioca okrivljenog, naveo da okrivljeni nije mogao izbjeći nezgodu sve da se pravilno kretao i da nije zauzeo 0,40 m lijeve saobraćajne trake. Međutim, smatra da skica lica mjesta nije dobro napravljena, te je stoga predložio da se izađe na lice mjesta kako bi se izmjerila širina kolovoza. Sud je dana 15.09.2014.godine izašao na lice mjesta te sproveo rekonstrukciju o čemu je sačinjena fotodokumentacija i skica lica mjesta, nakon čega je vještak saobraćajne struke dao dopunski nalaz i mišljenje.

Tako je vještak saobraćajne struke M. Š. u svom dopunskom nalazu i mišljenju od oktobra 2014.godine, koji je dao nakon obavljene rekonstrukcije, naveo da lokalna saobraćajnica sa sporednim putem, kojom se kretalo pmv marke "VW P." strane registracije UCT-- posjeduje kolovoz od asfaltnog zastora 3 metra. Ova širina kolovoza je povećana na oko 5 metara prije magistralnog puta Petrovac-Bar i iznosi 4,60 metara. Po desnoj strani kolovoza sporednog puta prije raskrsnice ovog puta i magistralnog puta postoji proširenje. Isto tako i sa lijeve strane ovog puta takođe postoji makadamsko proširenje, koje nije u cjelosti adaptirano za bezbjedno kretanje vozila. Ukupna gabaritna širina vozila marke "VW P." i vozila marke "F. " iznosi 3,65 m, dok operativna širina asvaltnog zastora sporednog puta iznosi 3 metra što praktično znači da na ovom kolovozu nije bilo moguće mimoilaženje vozila, pa su vozači bili dužni da zaustave vozila prije mimoilaženja. Fizički kontakt između vozila ostvaren je na kolovozu sporednog puta, a na udaljenosti oko 1,5 metara od lijeve ivice magistralnog puta smjera kretanja vozila marke "F." što znači da nije došlo do kontakta na kolovozu magistralnog puta, već na kolovozu sporednog puta. U trenutku fizičkog kontakta putničko motorno vozilo marke "VW P." se svojim ukupnim gabaritom nalazilo na lijevoj strani kolovoza sporednog puta, tako da nije postojala mogućnost mimoilaženja vozila izuzev da je vozač vozila marke "F. " koristio makadamski prostor po desnoj strani sporednog puta gledano u smjeru kretanja vozila marke "F. " čija površina nije bila u potpunosti adaptirana za potpuno bezbjedno kretanje vozila. Vozač vozila marke "F. " reg. oznake BR -- mogao je zaustaviti vozilo prije tačke fizičkog kontakta obzirom na dubinu vidnog polja, pri svakoj brzini kretanja do 47 km/h. Vozač ovog vozila mogao je uočiti vozilo marke "VW P." strane registarcije UCT-- iz suprotnog smjera kretanja prije uključivanja na sporedni put, pa je imao mogućnosti da zaustavi vozilo i izbjegne nezgodu. Očito nije blagovremeno reagovao u pravcu zaustavljanja vozila, kada je mogao da predvidi potencijalnu opasnost. Konačno, vještak je naveo da je do ove nezgode došlo usled propusta u vožnji od strane vozača putničkog motornog vozila marke "VW P." strane registarcije UCT--. Ovo se ogleda u tome što isti nije održavao bezbjedni smjer kretanja vozila desnom stranom kolovoza u smjeru kretanja, već je prilikom savladjivanja kritičnog poteza puta vozilom kojim je upravljao koristio lijevu stranu kolovoza i doveo vozilo u poziciju fizičke prepreke vozaču putničkog vozila marke "F. " reg.oznake BR --, koji se vozilom kretao magistralnim putem smjerom od Petrovca prema Baru i istim skretao na lijevo u cilju uključivanja na sporedni put i to u trenutku kada se izmedju vozila nalazila kritična prostorna distanca, što je dovelo do čeonog sudara - prednje desne strane vozila "VW P." strane registarcije UCT-- i prednje desne strane vozila marke "F. " reg.oznake BR -- na lijevoj starni kolovoza sporednog puta, a na distanci oko 1,5 metara od magistralnog puta, kojom prilikom je na vozilima nastupila materijalna šteta. Vozač putničkog vozila marke "F. " reg.oznake BR-- nije blagovremeno reagovao, kada je mogao da predvidi potencijalnu opasnost koja je rezultirala iz načina i smjera kretanja putničkog vozila marke"VW P.", te nije zaustavio vozilo obzirom na prostornu poziciju vozila marke "VW P." i širinu kolovoza puta na kojem se nije mogao bezbjedno mimoići što je dovelo do fizičkog kontakta vozila na prostoru desne strane kolovoza, smjera kretanja ovog vozila, kojom prilikom je vozač vozila marke "VW P." zadobio laku tjelesnu povredu, a na vozilima je nastupila materijalna šteta.

Vještak M. Š. je na glavnom pretresu dana 27.01.2015.godine naveo da se poslije izvršene rekonstrukcije nalazio u dilemi da li je okrivljeni prouzrokovao saobraćajnu nezgodu ili se radi o njegovom doprinosu nastanku posledica saobraćajne nezgode. Obzirom na poziciju vozila koje se nalazilo na sporednoj ulici to njegov propust u vožnji stoji u direktnoj vezi sa nastankom saobraćajne nezgode, kako je to konstatovao u svom zaključku u dopunskom nalazu i mišljenju. Što se tiče vozača PMV "F.", on se defakto nije mogao mimoići na putu izuzev da je koristio priputno zemljište kao proširenje po lijevoj strani sporednog puta, ali ta površina nije bila potpuno adaptirana za potpuno bezbjedno kretanje vozila. Po mišljenju vještaka ponašanje okrivljenog u saobraćajnoj nezgodi je doprinos nastanku posledica nezgode, ali nije uzrok nastanka saobraćajne nezgode. Alkohol je defakto uticao na produženje vremena reakcije, a time i zaustavnog puta vozila, pa je s toga kazao da nije blagovremeno reagovao kada je mogao da vidi, ali u pitanju je složena saobraćajna situacija, kada je sa jedne strane magistralni put, s druge strane sporedni put koji je bio prepriječen vozilom.

Iz izvoda iz KE pribavljen od MUPa Srbije PU Kragujevac br. 235-2/12 -2427 od 10.10.2012.g. je utvrđeno da nije osuđivan.

Uvidom u spise Područnog organa za prekršaje Bar PP br. 1655/12-I je utvrđeno da je okrivljeni Pešič M. rješenjem ovog organa od 14.07.2012.godine oglašen krivim što je dana 14.07.2012.godine, oko 17,50 na magistralnom putu Bar-Petrovac u mjestu Haj Nehaj, Opština Bar, upravljao putničkim motornim vozilom marke F. reg.oznaka BR -- pod dejstvom alkohola, imao je 1,34 promila alkohola u organizmu, čime je počinio prekršaj iz čl.305 stav 1 tačka 38 u vezi čl.200 Zakona o bezbjednosti saobraćaja na putevima. Kažnjen je novčanom kaznom u iznosu od 70,00 €.

Iz nalaza i mišljenje sudskog vještaka medicinske struke Krsta NIkolića od 21.12.2014.godine je utvrđeno da se P. M. u vrijeme odigravanja predmetne saobraćajne nezgode koja se dogodila dana 14. 07. 2011. godine u 17.50 časova u Haj Nehaj nalazio u pripitom stanju sa koncentracijom apsolutnog alkohola u krvi u iznosu od 1,45 promila -‰ ili 31,473 milimola u litru – mmol/l. U pripitom stanju pojavljuju se znakovi uticaja alkohola, kao što su nekritičnost, promjenjen govor, želja za isticanjem uz precjenjivanje sopstvenih sposobnosti. Pojavljuju se znakovi smanjene sposobnosti zapažanja i pamćenja. Dolazi do smetnji u pokretima i hodanju. Oslabljeno je primanje osjećaja. Raste sklonost govorljivosti. Osobe su razdražljivije. Oštrina dubinskog vida se značajno smanjuje, slabi uočavanje udaljenosti između dva predmeta, neispravno se procjenjuje brzina i udaljenost vozila, slabije se uočavaju predmeti u pokretu, zbog čega se smanjuje orjentacija u prostoru. Zbog toga je predstava o situaciji u saobraćaju neispravna. Granica apsolutne nesposobnosti za sigurnu - bezbjednu vožnju je kod koncentracije alkohola u krvi od 1,30 promila - 0 (pro mille) ili 28,217 milimola u litru - mmolll.

Ocjenom izvedenih dokaza nije dokazano da je okrivljeni izvršio krivično djelo koje mu je stavljeno na teret.

Na osnovu svih provedenih dokaza tokom postupka, iz nalaza i mišljenja vještaka saobraćajane struke M. Š., njegovog dopunskog nalaza datog nakon rekonstrukcije saobraćajne nezgode i pojašnjenja na glavnom pretresu utvrđeno je da je do ove nezgode došlo usled propusta u vožnji od strane vozača putničkog motornog vozila marke "VW P."reg. oznake UCT--, a ne usled propusta u vožnji od strane okrivljenog.

Naime, iz svih provedenih dokaza na glavnom pretresu je nesporno utvrđeno da se okrivljeni konkretnom prilikom kretao magistralnim putem Petrovac-Bar i da je skrenuo ulijevo sa namjerom da se uključi na sporedni put, a na sporednom putu je došlo do kontakta između vozila okrivljenog i vozila oštećenog. Utvrđeno je da je do saobraćajne nezgode došlo na sporednom putu, odnosno na lokalnom putu koji vodi prema naselju Haj Nehaj i to u dubini kolovoza lokalnog puta, na udaljenosti od oko 1,5 m od lijeve ivice magistralnog puta smjera kretanja vozila okrivljenog. Iz dopunskog nalaza i mišljenja vještaka saobraćajne struke, koji nalaz je dat nakon provedene rekonstrukcije saobraćajne nezgode, i koji nalaz sud u cjelosti prihvata kao jasan, stručan i objektivan, nesporno je utvrđeno da se u trenutku kontakta, vozilo VW "P.", kojim je upravljao oštećeni M. V., svojim ukupnim gabaritom nalazilo na lijevoj strani kolovoza sporednog puta, tako da nije postojala mogućnost mimoilaženja, jer se oštećeni nalazio na dijelu kolovoza koji je bio namjenjen za kretanje vozila kojim je upravljao okrivljeni. Prema tome, oštećeni je doveo svoje vozilo u poziciju fizičke prepreke vozilu marke "F." kojim je upravljao okrivljeni, a do kontakata ova dva vozila je došlo na lijevoj strani kolovoza sporednog puta. Iz dopunskog nalaza i mišljenja vještaka saobraćajne struke, utvrđeno je da se okrivljeni svojim vozilom nije mogao mimoići na sporednom putu sa vozilom oštećenog, izuzev da je koristio priputno zemljište koje se nalazilo sa lijeve strane sporednog puta kao proširenje, ali ta površina nije adaptirana za potpuno bezbjedno kretanje vozila.

Dakle, nije dokazano da se okrivljeni nije pridržavo odredbi čl.22 Zakona o bezbjednosti saobraćaja na putevima kojim je propisano da vozač koji namjerava da na putu izvrši neku radnju vozilom (uključivanje vozilom u saobraćaj, pomjeranje vozila udesno ili ulijevo, mijenjanje saobraćajne trake, preticanje, obilaženje, zaustavljanje, skretanje udesno ili ulijevo, polukružno okretanje, vožnja unazad, prestrojavanje i sl.), smije da otpočne takvu radnju samo ako se prethodno uvjerio da to može da učini bez opasnosti za druge učesnike u saobraćaju ili imovinu, vodeći pri tom računa o položaju vozila, pravcu i brzini kretanja. Naime, okrivljeni je skrenuo sa magistralnog puta na lijevo u trenutku kada nije bilo vozila lijevom kolovoznom trakom magistralnog puta iz pravca Bara i na fizičku prepreku je naišao tek kad je ušao na sporedni put. Po mišljenju suda, ponašanje okrivljenog u konkretnoj saobraćajnoj situaciji nije uzrok ove nezgode jer se okrivljeni neposredno prije nezgode nalazio na magistralnom putu i započeo je skretanje ulijevo kada se uvjerio da to može da obavi bez opasnosti za druge učesnike u saobraćaju, i tek kada je ušao na sporedni put došlo je do nezgode, a do nezgode je došlo upravo iz razloga jer se oštećeni svojim vozilom nalazio na dijelu kolovoza koji je bio namjenjen za kretanje vozila kojim je upravljao okrivljeni. Da se oštećeni nije svojim vozilom nalazio na svojoj lijevoj strani kolovoza sporednog puta do ove nezgode ne bi došlo. Propust okrivljenog se, prema izjašnjenju vještaka saobraćajne struke, ogleda u tome što nije blagovremeno reagovao u pravcu zaustavljanja vozila kada je vidio način i smjer kretanja vozila kojim je upravljao oštećeni, pojašnjavajući da to ipak nije uzrok ove saobraćajne nezgode, već doprinos nastanku posledica. Prema tome, činjenica da okrivljeni nije blagovremeno reagovao u pravcu zaustavljanja svog vozila nije uzrok ove saobraćajne nezgode jer je nesporno dokazano da je uzrok nezgode ponašanje u vožnji oštećenog koji nije održavao bezbjedan smjer kretanja vozilom, a sporedni put, na koji je trebalo da se uključi okrivljeni, je praktično prepriječio svojim vozilom.

Okrivljeni se u vrijeme saobraćajne nezgode nalazio u pripitom stanju. Za taj prekršaj je i novčano kažnjen. Vještak medicinske struke je pojasnio da osobe koje se nalaze u pripitom stanju sa koncetracijom alkohola u krvi od 1,45 promila imaju smanjenu sposobnost zapažanja i predstava o situaciji u saobraćaju im je neispravna. Međutim, njegova alkoholisanost nije uzrok ove saobraćajne nezgode.

Imajući navedeno u vidu sud je donio presudu kojom okrivljenog oslobađa od optužbe.

Odluka o troškovima krivičnog postupka zasniva se na odredbi čl. 230. st.1 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude.

OSNOVNI SUD U BARU

Dana 01.03.2016. godine
Zapisničar S U D I J A
Ana Stanišić Aleksandra Leković
PRAVNA POUKA: Protiv ove presude može se izjaviti žalba Višem sudu u odgorici u roku od 8 dana od dana prijema pismenog otpravka. Žalba se predaje ovom sudu u dva primjerka.

DN-a: -1 x spisi
-1 x okrivljeni na oglasnu tablu
- 1 x branilac S. V , advokat iz B.

-1 x ODT Bar