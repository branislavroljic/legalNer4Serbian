K. br. 111/21
U IME C.G
OSNOVNI SUD U BIJELOM POLJU, sudija Luka Radulović, uz učešće zapisničara Jelene Kordić, odlučujući po optužnom predlogu Osnovnog državnog tužilaštva u Bijelom Polju, Kt. br. 206/21 od 30.07.2021. godine, podnijetog protiv okrivljenog N. F., kojeg brani adv. A. H. iz B. P., zbog krivičnog djela nasilje u porodici ili u porodičnoj zajednici iz čl. 220 st. 1 Krivičnog zakonika C. G., nakon održanog glavnog i javnog pretresa dana 11.10.2021. godine u prisustvu zastupnika optužbe Lj. C., državnog tužioca u ODT-u B.P, okrivljenog N.F., njegovog branioca i oštećene A. R. donio je, a dana 12.10.2021. godine objavio,

P R E S U D U
Okrivljeni:

N. F., JMB…., od oca P. i majke S., rođene P., rođen …. godine u B., sa prebivalištem u naselju Lj. bb, opština B. P., državljanin C. G., pismen, sa završenom visokom školom, po zanimanju diplomirani pravnik, neoženjen, otac jednog djeteta, srednjeg imovnog stanja
Na osnovu čl. 373 tač. 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

Dana ….. godine, oko 20:30h, u porodičnoj kući u naselju Lj., opština B.P., sposoban da shvati značaj svog djela i da upravlja svojim postupcima i svjestan svog djela čije je izvršenje htio, znajući da je isto zabranjeno, primjenom grubog nasilja narušio tjelesni i duševni integritet člana svoje porodice- vanbračne supruge R.A., na način što je udario šakom u predjelu glave više puta, a potom je odgurnuo usljed čega je pala na drveni sto, kojom prilikom je zadobila lake tjelesne povrede u vidu krvnog podliva u predjelu lijevog ramena i krvnog podliva u predjelu lijeve nadlaktice,
- čime bi izvršio krivično djelo nasilje u porodici ili u porodičnoj zajednici iz čl. 220 st. 1 Krivičnog zakonika C.G..

Troškovi krivičnog postupka padaju na teret budžetskih sredstava suda.

O b r a z l o ž e nj e
Optužnim predlogom ODT-a B.P Kt. br. 206/21 od 30.07.2021. godine okrivljenom N.F stavljeno je na teret izvršenje krivičnog djela nasilje u porodici ili u porodičnoj zajednici iz čl. 220 st. 1 Krivičnog zakonika C.G. Zastupnik optužbe je u završnoj riječi navela, u bitnom, da ostaje pri podnijetom optužnom predlogu iz razloga što je predloženim i izvedenim dokazima u svemu potvrđeno činjenično stanje opisano u dispozitivu optužnog predloga, a da je očigledno da je oštećena izmijenila iskaz u dijelu koji se odnosi na način zadobijanja povrede koja je opisana u izvještaju na njeno ime i kvalifikovana od strane vještaka sudske medicine radi olakšavanja položaja okrivljenog koji joj je vanbračni suprug, pa je predložila da sud okrivljenog oglasi krivim i izrekne uslovnu osudu na način što će mu utvrditi kaznu zatvora u trajanju od dva mjeseca sa rokom provjeravanja u trajanju od jedne godine.

Oštećena A. R. je u završnoj riječi navela da nema ništa da doda na iskaz koji je dala.

Iz iskaza okrivljenog u prethodnom postupku pred ODT-om B. P. proizilazi, u bitnom, da isti sa oštećenom živi u vanbračnoj zajednici 9-10 mjeseci i da imaju sina uzrasta 4-5 mjeseci. Dalje proizilazi da ga je oštećena predmetnog dana pozvala da dođe po nju jer je bila kod majke, gdje je boravila sa njihovim sinom, što je i učinio, i kada je prolazio kolima pored njihove kuće, primijetio je da brat oštećene vozi u kolicima njihovog sina, a pored njih je neki čovjek kosio travu trimerom, pa je trava prskla po kolicima. Dalje je naveo da je sačekao oštećenu u kolima i čim je ušla pitao je zašto je beba u prašini, a ista ga je opsovala i rekla nešto u smislu da mu ne bi smetalo da je dijete kod njegovih. Dodao je da je tokom vožnje došlo do rasprave između njega i oštećene, a kada su stigli ispred kuće, oštećena je izašla iz kola, zalupila vrata i glasno mu rekla: ,,Pičkice jedna, jebaću ti mamicu tvoju", a što je čuo i njegov stric, zbog čega ga je bilo sramota, pa je oštećenoj bacio ključ da otključa kuću i upitao je zašto mu uze obraz, nakon čega joj je rekao da spakuje stvari i ide. Pojasnio je da je nakon toga oštećena sa frižidera oborila jednu kutiju u kojoj drže neke sitnice, a potom je ušla u spavaću sobu i sa komode porušila bebine stvari, a zatim iz zida počupala kablo od aparata za prečišćavanje vazduha i prosula po krevetu vodu iz njega. Istakao je da je oštećena nastavila da ga vrijeđa i da mu govori da joj se zgadilo da tu živi, zbog čega se i on njoj obratio povišenim tonom, a zatim je svojim rukama uhvatio u predjelu njenih ramena, privukao sebi, i da pretpostavlja da je jače stisnuo, ali da je sigurno nije udario. Pojasnio je da se, dok je držao oštećenu za ramena, ista otrgla i udarila ga šakom u predjelu lica i u tom momentu pala preko nekog drvenog noćnika koji je prethodno oborila. Na kraju je naveo da je oštećena potom uzela telefon i otišla, a dodao je i da mu je majka okrivljene prijetla nakon predmetnog događaja.

Iz odbrane okrivljenog na glavnom pretresu proizilazi, u bitnom, da u svemu ostaje pri iskazu datom u prethodnom postupku, s tim što je dodao da je u predmetnom događaju došlo do razmjene uvreda i psovki, ali da na oštećenu nije podigao ruku, a takođe je naveo i da je predmetnom prilikom uhvatio oštećenu da bi je spriječio da ruši stvari u kući i da ga je ista potom ošamarila, a zatim je ista pala unazad preko noćnika.

Branilac okrivljenog, adv. A.H iz B.P je u završnoj riječi naveo, u bitnom, da je tokom postupka nesporno utvrđeno da su okrivljeni i oštećena imali veoma žučnu raspravu kritičnog dana, i da osim toga nije dokazan niti jedan drugi navod iz optužnog predloga. Istakao je da su se u radnjama okrivljenog stekla obilježja prekršaja iz čl.36 Zakona o zaštiti od nasilja u porodici, a nikako biće krivičnog djela za koje je optužen. Istakao je da tužilaštvo zamjera oštećenoj što je navodno izmijenila svoj iskaz u namjeri da pomogne okrivljenom, ali da za takve tvrdnje nema nikakvog utemeljenja jer je oštećena bila decidna da je svoju izjavu pred tužilaštvom dala u stanju rastrojstva i ljutnje dok je na glavnom pretresu, „kada je sabrala misli“ o cijelom događaju decidno izjavila da je okrivljeni nije odgurnuo već da se u toku žustre rasprave saplela o komad namještaja i pala. Dodao je da činjenicu da je oštećena izjavu pred ODT-om dala u stanju rastrojstva i ljutnje posrednim putem potvrđuje i nalaz i mišljenje vještaka sudske medicine koji u poslednjem pasusu svog mišljenja naveo da je manje vjerovatna varijanta koju je oštećena opisala po pitanju zadobijanja udaraca od okrivljenog, te da oštećena nema nikakav motiv da okrivljenom olakša krivično pravni položaj, a iz kojih razloga je predložio da sud okrivljenog oslobodi od optužbe jer se u radnjama istog stiču samo obilježja naprijed navedenog prekršaja.

Okrivljeni je u završnoj riječi naveo da podržava završnu riječ branioca i ističe da predmetna rasprava jeste bila žustra ali da nije podigao ruku na oštećenu.

Sud je u dokaznom postupku saslušao svjedoka- oštećenu A.R, na saglasan predlog stranaka pročitao nalaz i mišljenje stalnog sudskog vještaka medicinske struke dr I.Č. od 12.07.2021. godine, pročitao izvještaj ljekara HMP B.P. od 25.06.2021.godine, pročitao izvještaj ljekara specijaliste C. za men.zdr. Bi.P. broj protokola … od 28.06.2021.godine i izvršio uvid u izvod iz registra kaznenih evidencija M.p., lj. i m.p. - Osnovni sud u B.P., broj KE 268/21 od 06.09.2021. godine, na ime okrivljenog F. N..

Iz iskaza oštećene A. R. u prethodnom postupku pred ODT-om u B. P. proizilazi, u bitnom, da je boravila kod majke u Lj., a okrivljeni je za to vrijeme radio, nakon čega su se čuli i dogovorili da dođe po nju da bi uzela stvari za bebu iz kuće u kojoj žive. Pojasnila je da je okrivljeni predmetnog dana kolima došao do kuće njene majke, a isti je uz put sreo njenu majku i brata koji su u kolicima vozili njihovu bebu, i to u trenutku dok su prolazili pored jednog komšije koji je kosio travu. Dodala je da je okrivljeni, čim je ušao u auto, počeo da histerište i povišenim tonom je pitao zašto šetaju bebu po toj prašini, a zatim je krenuo da je udari dok su bili u kolima, ali je nije udario, već je samo šakom dohvatio u predjelu lica, a ona se izmakla i više je nije mogao udariti. Istakla je da je okrivljeni vrijeđao dok su bili u kolima, psovao je njenu porodicu, a isto se nastavilo i kad su ušli u kuću. Navela je da joj je okrivljeni rekao da dijete nacrta za pola sata kod njega kući, a ona mu je odgovorila da dijete više neće gledati zbog svog ponašanja, te da je okrivljeni, kada je to čuo, izgledao kao da je izgubio kontrolu, pa je nastavio da histeriše, psovao je, unosio joj se u lice kao da će da je udari, zbog čega je izašla u hodnik i sa frižidera oborila na pod jednu kutiju u obliku kočijice od drveta, a nakon toga je ušla u spavaću sobu sa namjerom da uzme bebine stvari. Pojasnila je da je okrivljeni ušao za njom i udario je šakom u predjelu glave, s tim što se nije mogla sjetiti u koji dio glave, a ona je potom na pod prosula respirator sa vodom koji je stajao na drvenom stočiću, da bi je okrivljeni ponovo udario otvorenom šakom u predjelu glave, ali da se takođe ne može sjetiti u koji dio glave. Dodala je i to da je okrivljeni svojim rukama gurnuo na krevet, te da je ona htjela rukama da ga odgurne, ali nije uspjela jer je jači od nje, te da je okrivljeni tada udario otvorenom šakom u predjelu lica. Pojasnila je da je ustala sa kreveta i okrivljenog odgurnula od sebe i krenula da izađe iz sobe, da bi je zatim okrivljeni odgurnuo, a ona je pala leđima preko stočića u spavaćoj sobi. Na kraju je navela da je ustala i otišla iz sobe, a da joj je okrivljeni potom upućivao psovke, te da je oko 03,00 časa iste večeri otišla u hitnu pomoć zbog povreda koje je zadobila od pada na stočić, ali nije zatekla nijednog ljekara tamo, zbog čega je narednog dana ponovo otišla, kada je i pregledana.

Oštećena A. R. je na glavnom pretresu navela da smatra da se, prilikom svađe sa okrivljenim predmetnom prilikom, saplela i pala preko noćnika od čega je zadobila povrede, te da ovo navodi nakon što se smirila i o svemu dobro razmislila, kao i da u svemu ostalom ostaje pri iskazu koji je dala pred ODT-om B. P.. Odgovarajući na pitanja oštećena je navela da do njenog pada preko noćnika nije došlo usled bilo kakvog kontakta sa okrivljenim. Na kraju je navela da se ne pridružuje krivičnom gonjenju protiv okrivljenog i ne postavlja imovinsko-pravni zahtjev.

Iz izvještaja ljekara u HMP br. 7346 od 25.06.2021. godine proizilazi da je R. A. postavljena dijagnoza Traumatica regionis deltoideae et brachii superficialis.

Iz izvještaja ljekara specijaliste D. z. B. P. br. protokola ... od 28.06.2021. godine proizilazi da je R. A.postavljena dijagnoza reactio stressogenes, gradus majoris et reactiones maladiptivae.

Iz nalaza i mišljenja stalnog sudskog vještaka medicinske struke dr I. Č.od .... godine proizilazi da je R.A., a na osnovu medicinske dokumentacije izdate na njeno ime, predmetnom prilikom zadobila povredu u vidu krvnog podliva u predjelu lijevog ramena i krvnog podliva u predjelu lijeve nadlaktice, a iste su posledica dejstva tupine mehaničke sile i mogle su nastati mehanizmom pada i udara tih djelova tijela o tvrdu podlogu, moguće noćni stočić, a iste se u vrijeme nanošenja, pojedinačno i zbirno, kvalifikuju kao laka tjelesna povreda. Dalje proizilazi da su kod iste konstatovani glavobolja i bol u predjelu leđa, te da navedeni bolovi predstavljaju simptome, a ne tjelesne povrede. Takođe je navedeno da psihička rekacija na stres ne predstavlja tjelesnu povredu, ali može biti u vezi sa predmetnim događajem. Vještak je na kraju naveo da, kada je u pitanju okolnost da je u svom iskazu R. A. navela da je zadobila više udaraca otvorenom šakom u predjelu glave, treba imati u vidu da se ljekar specijalista sudske medicine izjašnjava vezano za silu koja djeluje na tijelo, a da svako dejstvo sile na tijelo ne ostavlja spolja vidljivu tjelesnu povredu, te da imajući u vidu da kod oštećene tjelesnim pregledom nije opisana nijedna tjelesna povreda u predjelu glave, manje je vjerovatan njen iskaz u vezi sa brojem udaraca koji je ista navela da je zadobila u tom predjelu tijela. Ovako dat nalaz i mišljenje sud je cijenio kao jasan, potpun i u svemu dat u skladu sa pravilima medicinske nauke, pa ga je u potpunosti prihvatio.

Iz izvoda iz KE na ime okrivljenog izdatog od strane Osnovnog suda u Bijelom Polju br. 268/21 od 06.09.2021. godine proizilazi da isti nije osuđivan.

Cijeneći sve provedene dokaze i dovodeći ih u vezu sa odbranom okrivljenog, sud nalazi da istima nisu potvrđeni činjenični navodi predmetnog optužnog predloga da je okrivljeni izvršio krivično djelo stavljeno mu na teret, odnosno da je oštećenoj zadao više udaraca šakom u predjelu glave, a potom je odgurnuo usljed čega je pala na drveni sto, kojom prilikom je zadobila lake tjelesne povrede u vidu krvnog podliva u predjelu lijevog ramena i krvnog podliva u predjelu lijeve nadlaktice, čime je narušio tjelesni i duševni integritet oštećene koja mu je vanbračna supruga.

Naime, u predmetnom postupku nesumnjivo je utvrđeno da je predmetnog dana došlo do svađe između okrivljenog i oštećene, što su i okrivljeni i oštećena saglasno u toku cijelog postupka tvrdili, te da je oštećena istog dana zadobila lake tjelesne povrede u vidu krvnog podliva u predjelu lijevog ramena i krvnog podliva u predjelu lijeve nadlaktice, a koje povrede su mogle nastati mehanizmom pada i udara tih djelova tijela o tvrdu podlogu, moguće noćni stočić, što je utvrđeno iz prethodno citirane medicinske dokumentacije na ime oštećene i nalaza i mišljenja vještaka medicinske struke.

Shodno iznijetom, sud nalazi da se predmetni optužni predlog zasniva prevashodno na iskazu oštećene datom u prethodnom postupku pred ODT-om B.P., koja je navela da je predmetnom prilikom došlo do svađe između nje i okrivljenog, te da je isti tri puta tokom svađe udario šakom u predjelu glave, od čega jednom, otvorenom šakom, u predjelu lica, a zatim je odgurnuo usled čega je pala leđima preko stočića u spavaćoj sobi, te medicinskoj dokumentaciji na ime oštećene i nalazu i mišljenju sudskog vještaka medicinske struke dr I. Č..

Imajući u vidu navedeno, sud je prvenstveno cijenio da se okrivljenom optužnim predlogom stavlja na teret da je oštećenu odgurnuo usled čega je pala preko stočića i zadobila povrede bliže opisane u izreci presude. Okrivljeni je u toku cijelog postupka tvrdio da oštećenu nije odgurnuo, već da je uhvatio u predjelu ramena da bi je spriječio da ruši stvari po kući i da se ista otrgla i udarila ga šakom u predjelu lica i da je u tom momentu pala preko nekog drvenog stola koji je prethodno oborila, dok je oštećena u iskazu u prethodnom postupku navela da je okrivljeni odgurnuo, usled čega je pala leđima preko stočića u spavaćoj sobi, a na glavnom pretresu je navela da do njenog pada preko stočića nije došlo usled bilo kakvog kontakta sa okrivljenim, već da se saplela i pala. Imajući u vidu iznijeto, za sud nije sporno da je predmetnom prilikom oštećena pala preko drvenog stočića i usled toga zadobila prethodno pomenute povrede, već sud nalazi da je odlučna činjenica da li je do pada oštećene došlo usled guranja od strane okrivljenog ili zbog toga što se ista saplela. Naime, kod činjenice da se ostalim provedenim dokazima ne može sa sigurnošću utvrditi na koji način je došlo do pada oštećene, to se sud prilikom raspravljanja predmetnog pitanja mogao osloniti samo na analizu odbrane okrivljenog i iskaza oštećene. Imajući u vidu činjenicu da je okrivljeni u toku cijelog postupka negirao da je gurnuo oštećenu, a da je oštećena u odnosu na ove okolnosti, u različitim fazama postupka različito predstavljala predmetni događaj, to je sud prilikom odlučivanja o ovom pitanju naročito cijenio razloge koje je oštećena dala za promjenu svog iskaza u dijelu koji se tiče uzroka njenog pada preko stočića. U vezi sa navedenim, sud je prevashodno cijenio da je predmetnom prilikom došlo do svađe okrivljenog i oštećene i da je životno razumljivo da je oštećena nakon toga bila pod stresom, a što je potvrđeno medicinskom dokumentacijom na njeno ime, što nesporno može da utiče na njen doživljaj i predstavljanje predmetnog događaja neposredno nakon samog događaja, odnosno prilikom davanja iskaza pred ODT-om B.P, pa je za sud sasvim prihvatljivo objašnjenje oštećene da je na glavnom pretresu navela da je predmetnom prilikom sama pala preko stočića zbog toga što je proteklo određeno vrijeme od događaja i da se u međuvremenu smirila. Imajući u vidu da sud iz naprijed navedenih razloga smatra da je iskaz oštećene dat na glavnom pretresu, u dijelu u kojem je opisala ovaj dio predmetnog događaja, životno logičan, pa samim tim i istinit, te da je njime potvrđena odbrana okrivljenog koji je uporno tvrdio da oštećenu nije gurnuo, to sud nalazi da u konkretnom slučaju nije dokazano da je okrivljeni gurnuo oštećenu na način opisan u izreci presude i na taj način joj prouzrokovao prethodno pomenute povrede.

Takođe, optužnim predlogom je okrivljenom stavljeno na teret da je oštećenoj zadao više udaraca u predjelu glave, pa je sud prilikom odlučivanja imao u vidu činjenicu da je oštećena u toku cijelog postupka tvrdila da je okrivljeni udario tri puta šakom u predjelu glave, od čega jednom u predjelu lica i to otvorenom šakom, kao i činjenicu da je okrivljeni u toku cijelog postupka negirao da je oštećenu udarao predmetnom prilikom, pa je kod činjenice da u medicnskoj dokumentaciji na ime oštećene nije opisana nijedna tjelesna povreda u predjelu glave (kako je to vještak medicinske struke naveo u nalazu i mišljenju), sud našao da se utvrđivanje istinitosti načina odigravanja predmetnog događaja u ovom dijelu svodi na ocjenu protivrječnih tvrdnji okrivljenog i oštećene o navedenom pitanju. Naime, kako se optužba u ovom dijelu zasniva isključivo na iskazu oštećene, s obzirom da je okrivljeni u toku cijelog postupka negirao da je istu predmetnom prilikom udarao u predjelu glave, a pri činjenici da je sudski vještak medicinske struke dr I. Č..u nalazu i mišljenju navela da je, imajući u vidu da kod oštećene tjelesnim pregledom nije opisana nijedna tjelesna povreda u predjelu glave, manje vjerovatan njen iskaz u vezi sa brojem udaraca koji je navela da je zadobila u tom predjelu tijela, sud našao da nema nijednog objektivnog razloga iz kojeg bi poklonio vjeru iskazu oštećene u ovom dijelu, a nasuprot odbrani okrivljenog koji je decidno tvrdio da istoj nije zadavao udarce. U vezi sa naprijed navedenim, sud ukazuje da se prilikom odlučivanja u konkretnoj situaciji posebno rukovodio načelom in dubio pro reo (čl. 3 st. 3 Zakonika o krivičnom postupku), kao i činjenicom da je jedno od osnovnih načela krivičnog postupka pretpostavka nevinosti, odnosno načelo po kojem optuženi nije u obavezi da dokazuje svoju nevinost, već je obaveza tužioca da dokaže krivicu optuženog, pa je iz navedenih razloga našao da u konkretnom slučaju izvedenim dokazima nije na nesumnjiv način dokazano da je okrivljeni oštećenoj zadao udarce na način opisan u dispozitivu presude, s obzirom da tvrdnja oštećene da joj je okrivljeni zadao udarce u predjelu glave, sama za sebe, ne predstavlja dokaz kojim se opovrgava odbrana okrivljenog, niti se iskazu oštećene, bez čvrstog, logičnog i objektivnog razloga, može dati prednost nad odbranom okrivljenog. Ovakav zaključak suda ne mijenja ni činjenica da je u medicinskoj dokumentaciji na ime oštećene konstatovano da se ista žalila na glavobolju, s obzirom da je vještak naveo da pomenuti bolovi predstavljaju simptome, a ne tjelesne povrede, a kako je opšte poznata činjenica da udarac u glavu nije jedini uzrok glavobolje, već da to može biti veliki broj razloga, među kojima je i stres, to je sud kod činjenice da je kod oštećene, kako je to naveo vještak, konstatovana psihička rekacija na stres, našao da ni činjenica da se oštećena nakon predmetnog događaja žalila na glavobolju nikako nesumnjivo ne ukazuje na to da joj je okrivljeni zadavao udarce u glavu predmetnom prilikom, te da je glavobolja kod iste nastala kao posledica pomenutih udaraca.

Naime, pretpostavka nevinosti kao i načelo "In dubio pro reo" predstavljaju jedno od osnovnih načela krivičnog postupka i ista nameću obavezu sudu da činjenično stanje mora biti zasnovano na dokazima među kojima postoji takva međusobna veza i usklađenost da isključuju svaku drugu verziju i mogućnost od one utvrđene, što znači da stepen dokazanosti određenih činjenica utvrđenih u toku krivičnog postupka potreban da bi se neko lice moglo oglasiti krivim mora biti na najvećem nivou tj. na nivou pune izvjesnosti bez ostavljanja bilo kakve sumnje da se predmetni događaj nije odigrao na način kako je to činjenično predstavljeno optužnim aktom. U suprotnom bilo bi povrijeđeno jedno od osnovnih načela krivičnog postupka "In dubio pro reo" po kojem je sud dužan da svaku činjenicu od koje zavisi primjena neke od odredbi KZ-a ili ZKP-a, cijeni u korist okrivljenog, a što je u konkretnom slučaju i učinjeno. Naime, sud smatra da se izvedenim dokazima nije moglo nesumnjivo utvrditi da je okrivljeni predmetnom prilikom zadao jedan ili više udaraca oštećenoj u predjelu glave, kao ni da je isti odgurnuo oštećenu usled čega je pala i zadobila povrede opisane u dispozitivu presude, te na navedeni način narušio njen tjelesni i duševni integritet, a sve iz prethodno navedenih razloga. Shodno navedenom, sud nalazi da dokazi na koje ukazuje optužba nikako nesumnjivo ne ukazuju da je predmetnom prilikom okrivljeni preduzeo radnje prema oštećenoj na način opisan izrekom presude, odnosno da isti ne mogu sa punom sigurnošću uputiti na zaključak da je okrivljeni izvršio predmetno krivično djelo, pa je sud u sumnji o postojanju svih činjenica koje čine obilježje krivičnog djela, shodno odredbi čl. 3 st. 3 ZKP-a, odlučio na način kako je to povoljnije za okrivljenog i istog shodno čl. 373 tač. 2 ZKP-a, oslobodio od optužbe. U prilog prednjeg zaključka suda je i pretpostavka nevinosti, propisana čl. 6 st. 2 EKLJP koja propisuje da i ako nakon cjelokupnog dokaznog postupka koji je zakonito sproveden, preostane samo sumnja u prilog postojanja krivice, mora se primijeniti rezonovanje po pravilu "in dubio pro reo", tj. tada će se smatrati da pretpostavka nevinosti nije oborena.

Kako je okrivljeni oslobođen od optužbe, to troškovi krivičnog postupka shodno čl. 230 st. 1 ZKP-a padaju na teret budžetskih sredstava suda.

Na osnovu izloženog, a shodno čl. 373 tač. 2 Zakonika o krivičnom postupku, sud je odlučio kao u izreci presude.

OSNOVNI SUD U BIJELOM POLJU

Dana 12.10.2021. godine
Zapisničar,S u d i j a
Jelena Kordić s,r, Luka Radulović s,r,