U IME CRNE GORE
K. br. 80/14
OSNOVNI SUD U NU, sudija Perović Ivan, uz sudjelovanje Ćuzović Plane kao zapisničara, odlučujući u krivičnom predmetu protiv okrivljenog K RA, zbog krivičnog djela ugrožavanje sigurnosti iz čl. 168 st. 1 KZ, po optužnom predlogu ODT-a N Kt.br. 12/14 od 12.02.2014.g., nakon dovršenog javnog glavnog pretresa dana 20.03.2014.g., u prisustvu zastupnika ODT-a Rutović Sanje, punomoćnika oštećene Č Lje - advokata Lukovac Veselina i branioca okrivljenog K Ra kome se sudi u odsustvu - advokata N Va, po zamjeničnom punomoćju advokata B Je, postavljenog po službenoj dužnosti, donio je i istog dana javno objavio

P R E S U D U
Okrivljeni:

K RE od oca J i majke M rodjene M, rodjen g. u R - Nj, sa prebivalištem u Nu – K bb, ranije neosuđivan
Kriv je,

Što je:

Dana 14.01.2014.g. u Nu u mjestu K, oko 03:30 časova, svjestan svoga djela čije izvršenje je htio, kamenom polomio staklo na prozoru sobe porodične kuće oštećene Č Lje, nakon čega je prijetnjom da će napasti na njen život i tijelo, ugrozio njenu sigurnost, na način što joj se obratio riječima „Jebem ti i oca i majku, sve ću vas pobiti“, pa kada ga je oštećena upozorila da će pozvati policiju ponovio je riječi prijetnje „Jebem vam policiju i državu i njene zakone, ja i moj otac ćemo vam suditi“,
čime je učinio krivično djelo ugrožavanje sigurnosti iz čl.168 st.1 Krivičnog zakonika.

Sud okrivljenom za navedeno krivično djelo primjenom čl. 4 st. 2, čl. 42, čl. 52, čl. 53 i čl. 54 Krivičnog zakonika i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 4 (četiri) mjeseca i istovremeno određuje da se ova kazna neće izvršiti ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da na ime paušalnih troškova krivičnog postupka uplati iznos od 30,00 € u roku od 15 dana po pravosnažnosti presude, pod prijetnjom prinudnog izvršenja, na žiro-račun ovoga suda br. 832-152-32.

O b r a z l o ž e nj e
ODT iz Na optužnim predlogom Kt.br. 12/14 stavio je na teret okrivljenom K Ru izvršenje krivičnog djela ugrožavanje sigurnosti iz čl. 168 st. 1 KZ, pa je zastupnik ODT-a Rutović Sanja koja je na glavnom pretresu zastupala optužbu, u završnoj riječi ostala pri istoj predlažući sudu da okrivljenog oglasi krivim i osudi po zakonu.

Sud je na glavnom pretresu dana 20.03.2014.g. donio rješenje da se okrivljenom K Ru ima suditi u odsustvu nalazeći da su ispunjeni uslovi iz čl. 324 st. 2 ZKP-a, budući da se prema obavještenjima dobijenim od policije isti nalazio u inostranstvu.

Branilac okrivljenog K J - advokat N V, koji je mijenjao na glavnom pretresu advokata B Ju, postavljenog po službenoj dužnosti, u završnoj riječi zamolio je sud, budući da se okrivljenom sudi u odsustvu te da je izostalo iznošenje njegove odbrane, da uzme u obzir sve olakšavajuće okolnosti na strani okrivljenog.

Sud je u dokaznom postupku saslušao svjedoka oštećenu Č Lju, izvršio uvid u fotodokumentaciju UP CB N broj 33/14 od 14.01.2014.g. i pročitao izvod iz kaznene evidencije za okrivljenog.

Svjedok oštećena Č LJA navela je u svom iskazu da je dana 14.01.2014.g. spavala sama u sobi svoje porodične kuće. U jednom momentu probudila je lomljava stakla na prozoru sobe. Ne znajući šta se dešava upalila je svijetlo i primijetila da je polomljeno jedno prozorsko staklo i kod kreveta je pronašla jedan kamen, a obzirom da je čula viku i psovanje, otvorila je prozor i na stepenicama vidjela da na njima stoji njen komšija K Re. Upitala ga je zašto je polomio prozor, na šta je on odgovorio psovkom „Jebem ti i oca i majku, sve ću vas pobiti“. Na ove njegove riječi ona mu je rekla da prestane sa psovanjem i prijetnjama jer će pozvati policiju, a on je na to odgovorio „Jebem vam policiju i državu i njene zakone, ja i moj otac ćemo vam suditi“. Od ovih njegovih riječi ona je osjetila strah i ugroženost za svoju bezbjednost, pa je zatvorila prozor i vratila se u kuću i telefonskim putem pozvala brata od strica Č Ča, rekla mu šta se desilo, a kako je već istakla od svega ovoga se uplašila pa je on došao u njenu kuću, i o svemu ovome obavijestio njenog brata Č Ča koji živi u Nu, a koji je pošao u stanicu i prijavio slučaj. Prvim jutarnjim autobusom ona je pošla u stanicu policije i dala izjavu. Misli da je uzrok ovog ponašanja okrivljenog to što je njen brat bio prisutan kada je vršeno razmedjavanje imovine Ka i Ča. Otac K Ra krivično je odgovarao zbog prijetnji koje je uputio njenom rodjenom bratu i za to djelo je uslovno je kažnjen.

Oštećena je u završnoj riječi, lično i preko punomoćnika istakla da se pridružuje krivičnom gonjenju protiv okrivljenog a da će imovinsko pravni zahtjev ostvarivati u parničnom postupku.

FOTODOKUMENTACIJOM UP CB N broj 33/14 od 14.01.2014.g. vizuelno je predstavljena kuća Č Lje, izgled polomljenog prozora sa spoljašnje i unutrašnje strane kao i izgled kamena na podu ispod prozora sa unutrašnje strane.

Imajući u vidu jasno i određeno kazivanje svjedoka oštećene, sud nalazi da je na nesumnjiv način utvrđeno da je okrivljeni K Re dana 14.01.2014.g. u Nu u mjestu K, oko 03:30 časova, svjestan svoga djela čije izvršenje je htio, kamenom polomio staklo na prozoru sobe porodične kuće oštećene Č Lje, nakon čega je prijetnjom da će napasti na njen život i tijelo, ugrozio njenu sigurnost, na način što joj se obratio riječima „Jebem ti i oca i majku, sve ću vas pobiti“, pa kada ga je oštećena upozorila da će pozvati policiju ponovio je riječi prijetnje „Jebem vam policiju i državu i njene zakone, ja i moj otac ćemo vam suditi“, kojim rnjama je ostvario sva bitna obilježja krivičnog djela ugrožavanje sigurnosti iz čl. 168 st. 1 KZ.

Naime, svjedok oštećena Č Lja dosledno se i određeno izjašnjavala (kako pred ODT-om N tako i na glavnom pretresu) da je kritičnog dana probuđena lomljavom stakla na prozoru spavaće sobe, da je upalila svijetlo i pronašla u unutrašnjosti prostorije kamen pri čemu je jedno prozorsko staklo bilo polomljeno, nakon čega je otvorila prozor i vidjela K Ra koji je njoj najprije kazao „ jebem ti i oca i majku, sve ću vas pobiti“ a zatim je, nakon što ga je ona pozvala da prestane sa psovkama i prijetnjama rekao „ jebem vam policiju i državu i njene zakone, ja i moj otac ćemo vam suditi“.

Ovako kazivanje svjedoka oštećene potvrđeno je fotodokumentacijom UP CB N iz koje jasno proizilazi da je prozor na kući oštećene zaista polomljen i da je zatečen kamen unutar sobe. Navedene prijetnje očito je da su kod oštećene stvorile osjećaj straha i ugroženosti po sopstveni život i tijelo kako se i sama izjasnila, što je sasvim realno imajući u vidu da se ri o ženskoj osobi kao i same okolnosti pod kojima su prijetnje upućene istoj – okrivljeni je došao na stepenište njene kuće, polomio joj prozor od spavaće sobe, vrijeđao je i prijetio joj.

Kako je okrivljeni bio svjestan da će upućujući predmetne prijetnje stvoriti kod oštećene osjećaj straha i ugroženosti po njen život i tijelo što je očito i htio takvim ponašanjem, jasno je da je djelovao sa direktnim umišljajem.

Prilikom odlučivanja o krivičnoj sankciji, sud je shodno čl. 42 KZ kao olakšavajuće okolnosti okrivljenom cijenio njegovu mladost, činjenicu da se ri o neosuđivanom licu što je sud utvrdio na osnovu izvoda iz kaznene evidencije dok otežavajućih okolnosti nije našao, pa mu je izrekao uslovnu osudu kojom mu je utvrdio kaznu zatvora u trajanju od četiri mjeseca, koja se neće izvršiti ako okrivljeni u roku od jedne godine po pravosnažnosti presude ne učini novo krivično djelo, a kojom će se, po mišljenju suda, postići njena svrha iz čl. 52 KZ, u okviru opšte svrhe propisivanja i izricanja krivičnih sankcija iz čl. 4. st. 2 KZ.

Shodno čl. 226 i 229 ZKP-a, sud je obavezao okrivljenog na plaćanje paušalnih troškova krivičnog postupka u iznosu od 30,00 €, srazmjerno složenosti i trajanju krivičnog postupka.

Iz iznijetih razloga, na osnovu čl. 374 ZKP-a, odlučeno je kao u izreci presude.

OSNOVNI SUD U NU, dana 20.03.2014. godine

Zapisničar, SUDIJA,
Ćuzović Plana s.r. Perović Ivan s.r.

ZA TAČNOST OTPRAVKA TVRDI:

radnik suda
PRAVNA POUKA: Protiv ove presude nezadovoljna stranka ima pravo žalbe
u roku od 8 dana od dana prijema iste preko ovog suda,
VIŠEM SUDU PODGORICA.