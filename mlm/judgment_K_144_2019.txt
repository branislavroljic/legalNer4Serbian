U IME CRNE GORE
K.br. 144/19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog D. M. koga po službenoj dužnosti brani R. A., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 203/19 od 28.10.2019. godine, koju je na ročištu povodom odlučivanja o sporazumu o priznanju krivice zastupala Suzana Milić, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 19.02.2020. godine, donio je
P R E S U D U
Optuženi:

D. M., JMB ..., od oca N. i majke P., rođene Š., rođen .... godine u B... P..., sa prebivalištem u B... P..., ul. N... M... br. ..., državljanin Crne Gore, oženjen, otac dvoje maloljetne djece, pismen, završio srednju školu za turizam i ugostiteljstvo, zapolen kao kuvar u porodičnom restoranu "O..." u B... P..., lošeg imovnog stanja, osuđivan i to presudom Višeg suda u Bijelom Polju K.br. 5/12-09 od 31.10.2012 godine, zbog krivičnog djela - neovlašćena proizvodnja, držanje i stavljanje u promet opojnih droga iz čl. 300. st. 1 Krivičnog zakonika Crne Gorei osuđen na kaznu zatvora u trajanju od 2 (dvije) godine i 2 (dva) mjeseca i presudom Višeg suda u Bijelom Polju K.br. 51/08 od 28.06.2008. godine, zbog krivičnog djela - neovlašćena proizvodnja, držanje i stavljanje u promet opojnih droga iz čl. 300. st. 1 Krivičnog zakonika Crne Gorei osuđen na kaznu zatvora u trajanju od 1 (jedne) godine, u pritvoru od 01.10.2019. godine,
KRIV JE
Zato što je:

Dana 01.10.2019. godine, u Podgorici, neovlašćeno držao radi prodaje opojnu drogu heroin-supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 28.06.2018. godine), iako je bio svjestan da postupa neovlašćeno i protivpravno, pa je to i htio, na način što je kod sebe, u torbici, neovlašćeno držao radi prodaje jednu plastičnu kesu sa sopstvenim zatvaranjem, u kojoj se nalazio jedan ručno pravljeni zamotuljak od plastične kese sa 43,403 grama opojne droge heroin, koju je neovlašćeno držao radi prodaje na teritoriji Podgorice, a koja droga je pronađena i oduzeta od strane ovlašćenih policijskih službenika, prilikom kontrole optuženog na Trgu Golootočkih žrtava,
- čime je izvršio krivično djelo - neovlašćeno proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 34,36, 42, 44, 51 Krivičnog zakonika Crne Gore,
O S U Đ U J E
Na kaznu zatvora u trajanju od 2 (dvije) godine i 5 (pet) mjesec, u koju kaznu će mu se uračunati vrijeme provedeno u pritvoru počev od 01.10.2019. godine, pa na dalje.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice Višem državnom tužilaštvu u Podgorici, uplati iznos od 100,00€ na ime paušala, na račun Vrhovnog državnog tužilaštva broj 832-1187-31, kao i 100€ na ime sudskog paušala Višem sudu u Podgorici, na broj žiro računa 832-7113-04, dok će o troškovima branioca po službenoj dužnosti adv. R. A., sud odlučiti naknadno posebnim rješenjem, po pri pribavljanju podataka o njihovoj visini, a sve u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJA PREDMETA
ODUZIMA SE opojna droga heroin, u količini od 43,403 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 203/19 od 28.10.2019. godine, optuženom D. M., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 14.02.2020. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 19.02.2020. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije - CB Podgorica Ku.br. 859/19 od 02.10.2019. godine, sačinjenu od strane ovlašćenih policijskih službenika A.P., B.Z., D.M., N.S., M.D., C. I., M.B. i K.D. i izvršio uvid u fotodokumentaciju Uprave policije - CB Podgorica broj 17/03-4-1984/2048 od 01.10.2019. godine, potvrdu o privremeno oduzetim predmetima Uprave policije - CB Podgorica Ku. br. 859/19 od 02.10.2019. godine, izvještaj o hemijskom vještačenju Forenzičkog centra u Danilovgradu br. 3999/19 od 22.10.2019. godine i izvršio uvid u fotodokumentaciju koja je sastavni dio izvještaja, pročitao Zapisnik o pregovaranju Kt. (sp) br. 147/20 od 14.02.2020.godine, Zapisnika priznanju krivice optuženog Kt.(sp) br. 147/20 od 14.02.2020.godine i Sporazum o priznanju krivice optuženog Kt.(sp) br. 147/20 od 14.02.2020. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranka, sud je najprije, u smislu čl. 42. Krivičnog zakonika, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti), pa je od olakšavajućih okolnosti na strani optuženog cijenio njegove lične prilike, da je otac dvoje mldb. djece, izraženo iskreno kajanje i prihvatanje krivice za izvršeno krivično djelo, dok je kao otežavajuću okolnost cijenio njegov raniji život tj. osuđivanost za istovrsno krivično djelo, pa je imajući u vidu naprijed navedene olakšavajuće i otežavajuće okolnosti po ocjeni suda kazna zatvora u trajanju od 2 (dvije) godine i 5 (pet) mjesec, srazmjerna stepenu krivice optuženog i težini počinjenog krivičnog djela, nalazeći da će se ovako odmjerenom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga heroin u ukupnoj količini od 43,403 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, od po 100eura, dok će o troškovima branioca po službenoj dužnosti sud odlučiti naknadno posebnim rješenjem, po pri pribavljanju podataka o njihovoj visini, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 19.02.2020.godine
Zapisničar S u d i j a
Novčić Slobodanka,s.r Tabaš Predrag,s.r
PRAVNA POUKA
Protiv ove presude nije dozvoljena žalba.

Tačnost otpravka ovjerava namještenik suda
Novčić Slobodanka