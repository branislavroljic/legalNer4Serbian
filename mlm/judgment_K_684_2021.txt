K. br. 684/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv optuženog D. A., zbog krivičnog djela teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 29.03.2022. godine donio je
P R E S U D U
Optuženi:

D. A., JMB ..., od oca I. i majke S., rođene M., rođen ... godine u Pg, sa prebivalištem u Podgorici - M. bb, državljanin Crne Gore, razumije crnogorski jezik, koji je i njegov jezik, monter suve građe, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 24. novembra 2019. godine, oko 21.00 čas, u Pg, u Ulici J. Đ., ne pridržavajući se saobraćajnih propisa iz čl. 29 st. 2 i čl. 182 Zakona o bezbjednosti saobraćaja na putevima ("Sl. list CG", br. 33/12, 58/14 i 66/19), ugrozio saobraćaj tako da je doveo u opasnost život i tijelo ljudi, na način što je upravljao putničkim motornim vozilom marke "BMW D", registarskih oznaka PG ..., desnom kolovoznom trakom dijela ulice J. Đ. koji vodi u pravcu T., pri koncentraciji od namjanje 0,50 promila alkohola u krvi, pri čemu vozilo nije držao što bliže desnoj ivici kolovaza i na tolikoj udaljenosti od iste, da obzirom na brzinu kretanja vozila, uslove saobraćaja i stanje i karakterstike puta, ne ugrožava druge učesnike u saobraćaju i ne izlaže sebe opasnosti, već je prilikom savladavanja blage krivine ulijevo posmatrano u smjeru njegovog kretanja, izgubio kontrolu nad vozilom i udario u odbojnu gredu sa desne strane kolovoza, te zatim prešao vozilom preko iste, nakon čega se njegovo vozilo zaustavilo na zemljanom proširenju sa desne strane kolovoza, kojom prilikom su oštećene S. A. i A. V., koje su bile putnice u njegovom vozilu, zadobile tjelesne povrede i to S. A. laku tjelesnu povredu u vidu više oguljotina u predjelu obje šake i istezanja vrata, a A. V. tešku tjelesnu povredu u vidu potresa mozga, nagnječine u čeonom predjelu sa desne strane, nagnječine u desnom tjemenom predjelu, nagnječine u predjelu desne polovine lica i vrata, prelom lijeve žbične kosti u donjem dijelu, iščašenje graškaste kosti lijeve šake i nagnječine na prednjim stranama obje natkoljenice, pri čemu je u odnosu na osnovno djelo postupao sa umišljajem jer je bio svjestan da kršenjem saobraćajnih propisa ugrožava javni saobraćaj i dovodi u opasnost život i tijelo ljudi pa je na to pristao, dok je u odnosu na težu posljedicu tešku tjelesnu povredu kod oštećene A. V. postupao sa svjesnim nehatom jer je bio svjestan da usljed njegovog načina vožnje i kršenjem saobraćajnih propisa takva posljedica može nastupiti, ali je olako držao da do toga neće doći ili da će moći da spriječi njeno nastupanje,
- čime je izvršio krivično djelo teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 1 (jedne) godine i istovremeno određuje da se ona neće izvršiti, ako optuženi u roku od 2 (dvije) godine po pravosnažnosti presude ne učini novo krivično djelo.

Obavezuje se optuženi da plati troškove krivičnog postupka u iznosu od 195,00 eura, u roku od 15 dana po pravosnažnosti presude, pod prijetnjom izvršenja, kao i troškove koji se odnose na nagradu i nužne izdatke punomoćnika oštećene Vladane Arsović, o čijoj visini će sud odlučiti posebnim rješenjem shodno čl. 227 st. 2 Zakonika o krivičnom postupku.

Oštećene A. S. i V. A. se upućuju da imovinskopravni zahtjev mogu ostvarivati u parničnom postupku.

O b r a z l o ž e nj e
Optuženom D. A. je optužnicom Osnovnog državnog tužilaštva u Podgorici Kt. br. 1257/20 od 03.09.2021. godine stavljeno na teret krivično djelo teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore.

Nakon podizanja optužnice, državna tužiteljka, optuženi i njegov branilac su zaključili sporazum o priznanju krivice dana 17.02.2022. godine.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici optuženog, te da je optuženi D. A. u vrijeme, mjestu i na način opisan u izreci ove presude učinio krivično djelo teška djela protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa vrstom krivične sankcije prihvatljiv, jer je isti u skladu sa interesima pravičnosti, a krivična sankcija odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani optuženog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno loše imovno stanje, njegov raniji život, odnosno neosuđivanost, njegovo držanje poslije učinjenog krivičnog djela i s tim u vezi njegovo priznanje i izraženo kajanje, kojim je znatno doprinio bržem i efikasnijem vođenju krivičnog postupka, pa u odsustvu otežavajućih okolnosti navedene olakšavajuće okolnosti i po nalaženju ovog suda opravdavaju izricanje uslovne osude.

Okrivljeni je obavezan da plati troškove krivičnog postupka u iznosu od 195,00 eura, od čega se iznos od 82,50 eura odnosi na ime troškova saobraćajnog vještačenja, iznos od 82,50 eura na ime troškova medicinskog vještačenja i iznos od 30,00 eura na ime paušalnih troškova, koji je određen prema trajanju i složenosti postupka i imovnom stanju optuženog. Optuženi je obavezan da plati i troškove koji se odnose na nagradu i nužne izdatke punomoćnika oštećene V. A., o čijoj visini će sud odlučiti posebnim rješenjem shodno čl. 227 st. 2 Zakonika o krivičnom postupku.

Sud je oštećene A. S. i V. A., shodno čl. 239 st. 2 Zakonika o krivičnom postupku uputio da imovinskopravni zahtjev mogu u cjelini ostvarivati u parničnom postupku, s obzirom na to da činjenice utvrđene u krivičnom postupku ne pružaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka.

Shodno iznijetim razlozima, na osnovu čl. 303 st. 1 u vezi sa čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 29.03.2022. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja