K. br. 68/14
U IME CRNE GORE
OSNOVNI SUD U PODGORICI, kao prvostepeni, krivični, po sudiji Željki Jovović, uz učešće Danijele Rajković, kao zapisničara, u krivičnom predmetu protiv okrivljenog S. P., iz Podgorice, zbog krivičnog djela skidanje i povreda službenog pečata i znaka iz čl. 381 stav 1 Krivičnog zakonika Crne Gore, rješavajući po optužnom predlogu ODT Podgorica Kt. br. 1183/13 od 31. 01. 2014. godine, nakon održanog glavnog i javnog pretresa dana 06. 05. 2014. godine, u prisustvu zastupnika optužbe Siniše Milića i okrivljenog S. P., donio je i istog dana javno objavio

P R E S U D U
Okrivljeni:

S. P., JMB xxxxxxxxxxxxx, od oca H. i majke Lj., rođene K., rođen 25. 05. 19xx. godine u Podgorici, sa prebivalištem u mjestu rođenja, Ul. Braće Ribar br. xxx, crnogorski državljanin, završio srednju školu, pismen, zaposlen, razveden, otac dvoje djece, lošeg imovnog stanja, neosuđivan.

Kriv je:

Što je:

Dana 31. januara 2013. godine, u Podgorici, u ulici Braće Ribar br. xxx, u svom stanu, svjestan svog djela čije je izvršenje htio i znajući da su njegove radnje zabranjene, na električnom brojilu marke Landis Gyr br. 100924047 skinuo službeni pečat - ED plombu PG050423, koju je ovlašćeno službeno lice Elektrodistribucije Podgorica postavilo radi osiguranja predmetnog brojila, u čemu je otkriven dana 01. 02. 2013. godine prilikom kontrole ovlašćenih lica Elektrodistribucije Podgorica,
- čime je izvršio krivično djelo skidanje i povreda službenog pečata i znaka iz čl. 381 st. 1 Krivičnog zakonika
Pa mu Sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku izriče
USLOVNU OSUDU

Kojom mu prethodno utvrđuje kaznu zatvora u trajanju od 30 (trideset) dana i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00€, u roku od 15 dana od pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužioca u Podgorici Kt. br. 1183/13 od 31. 01. 2014. godine, stavljeno je na teret okrivljenom S. P. izvršenje krivičnog djela skidanje i povreda službenog pečata i znaka iz člana 381 stav 1 Krivičnog zakonika Crne Gore, pa je zastupnik optužnog predloga Siniša Milić u završnoj riječi u cjelosti ostao pri podnijetom optužnom predlogu i predložio sudu da okrivljenog oglasi krivim i kazni u granicama koje su propisane zakonom.

Okrivljeni S. P. je u svojoj odbrani u prethodnom postupku i na glavnom pretresu priznao da je izvršio krivično djelo stavljeno mu na teret. Navodi da u naselju Konik posjeduje stan u kojem stanuje sa svojim sinom, njegovom suprugom i jednim djetetom, dok je drugo na putu da se rodi. Ne spori da je bilo velikog duga za potrošenu struju, od čega mu je dobar dio došao u nasljeđe od tetke, čiji je stan bio do prije nekoliko godina, a on u njemu stanju posljednjih pet-šest godina. Što se tiče prijave, koja mu je predočena, naveo je da je tog dana bio na poslu, kada ga je zvala snaha i objasnila mu da su bukvalno upala dva radnika Distribucije da isključe struju, da su to uradili i plombirali brojilo koje je postavljeno u hodniku stana, dakle u unutrašnjosti stambene jedinice. On je odmah, pošto ga je snaha zvala, došao i prinuđen teškom ekonomskom situacijom i zbog toga što je snaha tada bila pred porođajem, uzeo kliješta i pomoću njih raskinuo ovu plombu, a potom šrafcigerom vratio žice tamo gdje su ranije stajale. Odmah je telefonom zvao šefa Distribucije i rekao mu da je morao skinuti plombu i priključiti struju, te mu se predstavio, jer mu je otac cijeli radni vijek proveo u Distribuciji. Tada mu je rečeno da će ići prijava, ali je i pored toga morao iz nužde da ovo uradi, nakon čega je zaključen ugovor o otplati duga na više rata. Dodao je da je ovom šefu objasnio da su mu sin i snaha socijalni slučajevi, ali da su njegovi radnici na neadekvatan način izvršili isključenje struje. U završnoj riječi navodi da mu je žao što je izvršio krivično djelo ali da je bio prinuđen jer mu je snaha bila trudna, pred porođajem, a bio je januar mjesec.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, to sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrdjeno da je okrivljeni dana 31. januara 2013. godine, u Podgorici, u ulici Braće Ribar br. xxx, u svom stanu, svjestan svog djela čije je izvršenje htio i znajući da su njegove radnje zabranjene, na električnom brojilu marke Landis Gyr br. 100924047 skinuo službeni pečat - ED plombu PG050423, koju je ovlašćeno službeno lice Elektrodistribucije Podgorica postavilo radi osiguranja predmetnog brojila u čemu je otkriven dana 01. 02. 2013. godine prilikom kontrole ovlašćenih lica Elektrodistribucije Podgorica, čime je ostvario sva bitna obilježja krivičnog djela skidanje i povreda službenog pečeta i znaka i člana 381 stav 1 Krivičnog zakonika.

Okrivljeni je, postupajući na prethodno opisani način, očigledno bio svjestan svoga djela, odnosno bio je svjestan da predmet koji skida predstavlja službeni pečat koji je stavljen radi osiguranja predmeta ili prostorija, pa je preduzimajući protivno zakonskim propisima skidanje pečata htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela za koje je okrivljeni oglašen krivim
Imajući u vidu da je Krivični zakonik Crne Gore stupio na snagu dana 21. avgusta 2013. godine, te da je krivično djelo u konkretnom slučaju izvršeno dana 31. januara 2013. godine, a pri činjenici da Krivični zakonik Crne Gore na isti način reguliše ovo krivično djelo, odnosno da nije povoljniji za izvršioca, to je sud primijenio Krivični zakonik, kao zakon koji je važio u vrijeme izvršenja ovog krivičnog djela, shodno čl. 133 Krivičnog zakonika.

Odlučujući o krivičnoj sankciji, sud je u smislu čl. 42 st.1 Krivičnog zakonika cijenio sve okolnosti koje utiču da kazna bude manja ili veća (olakšavajuće i otežavajuće okolnosti), pa je od olakšavajućih okolnosti na strani okrivljenog S. P. cijenio loše materijalne prilike u kojima živi, da je otac jednog djeteta, ranije dobro ponašanje i s tim u vezi raniju neosuđivanost, što je sud utvrdio iz izvoda iz kaznene evidencije na ime okrivljenog, dok otežavajućih okolnosti na strani okrivljenog sud nije našao, pa je cijeneći prednje okolnosti, primjenom odredbi čl. 53 i 54 Krivičnog zakonika okrivljenom izrekao uslovnu osudu kao u izreci, nalazeći da će se i sa prijetnjom izvršenja utvrdjene kazne zatvora od trideset dana te provjerom ponašanja okrivljenog u periodu od jedne godine, na okrivljenog u dovoljnoj mjeri uticati da u buduće ne vrši krivična djela, čime će se sa uspjehom ostvariti svrha uslovne osude iz čl. 52 Krivičnog zakonika u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je, shodno čl. 226 i 229 Zakonika o krivičnom postupku, obavezao da na ime troškova krivičnog postupka plati iznos od 30,00 € na ime paušala, kao dijela troškova krivičnog postupka, a koji iznos troškova krivičnog postupka je srazmjeran trajanju i složenosti krivičnog postupka, te imovinskim prilikama okrivljenog.

Na osnovu izloženog, shodno čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 06. 05. 2014. godine.

ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom,
- A/a.

Postupljeno dana ______________
Radnik suda __________________
ZAPISNIČAR:

S U D I J A:

Danijela Rajković
Željka Jovović
PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković