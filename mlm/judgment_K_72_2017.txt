K.br. 72/17
U IME CRNE GORE
OSNOVNI SUD U BERANAMA, po sudiji pojedincu Aleksandru Ćulafiću, uz učešće samostalnog referenta suda Milice Milanović, kao zapisničara, u krivičnom predmetu protiv optuženih M. N., iz P., i Z. M., iz B., zbog krivičnog djela teška krađa iz čl. 240 st. 1 tač. 1 u vezi čl. 23 KZ CG i krivičnog djela falsifikovanje isprave iz čl. 412 st. 2 u vezi st. 1 u vezi čl. 23 Krivičnog zakonika Crne Gore, po optužnici Osnovnog državnog tužilaštva u Beranama Kt.br. ... od 23.03.2017. godine, nakon održanog glavnog i javnog pretresa, u prisustvu rukovodioca ODT-a u Beranama, Golubović Gorice, optuženih M. N. i Z. M., i njihovog branioca adv. Đukanović Dragoljuba, dana 24.05.2017. godine, donio je i javno objavio

P R E S U D U
Optuženi M. N., JMB ...., od oca M. i majke Z., rođene T., rođen .... godine u P., sa prebivalištem u naselju Z.Ul. "S. B." ..., državljanin Crne Gore, pismen, neoženjen, sa završenom SSS, zaposlen, srednjeg imovnog stanja, osuđivan presudom Osnovnog suda u P. K.br. ... od 16.05.2013. godine zbog krivičnog djela iz čl. 390 st. 1 KZ CG na kaznu zatvora u trajanju od 3 mjeseca i presudom Višeg suda u Podgorici K.br. ... od 29.05.2008. godine zbog krivičnog djela iz čl. 300 st. 1 KZ CG na kaznu zatvora u trajanju od 3 godine,
K r i v j e:

Što je:

Dana 09.11.2015. godine, u Ul. "D. R." bb, opština B., sposoban da shvati značaj svog djela i upravlja svojim postupcima i svjestan svog djela čije je izvršenje htio znajući da je isto zabranjeno, u namjeri da sebi pribavi protivpravnu imovinsku korist, obio putničko motorno vozilo marke "...", reg. oznaka BA AJ ..., 1,4 benzinac, boja trula višnja, sa troje vrata, vlasništvo oštećenog Lutovac Saše, na način što je djelujući podesnim sredstvom i fizičkom snagom tijela nasilno otvorio prednja lijeva vrata vozila, ušao u unutrašnjost istog i isto oduzeo, čime je sebi a na štetu oštećenog L. S. pribavio protivpravnu imovinsku korist u iznosu od .... €,
- čime je izvršio krivično djelo teška krađa iz čl. 240 st. 1 tač. 1 Krivičnog zakonika Crne Gore,
Neutvrđenog dana januara mjeseca 2016. godine, u Ul. "V. K. j.", opština P., sposoban da shvati značaj svog djela i upravlja svojim postupcima i svjestan svog djela čije je izvršenje htio znajući da je isto zabranjeno, u namjeri da se upotrijebe kao prave, postavio dvije registarske oznake - tablice PG CL ..., na putničko motorno vozilo marke "...", a koje pripadaju putničkom motornom vozilu marke "F. B." vlasništvo G. V. i G. P. iz P., iako je znao da iste ne pripadaju vozilu marke "VW ...",
- čime je izvršio krivično djelo falsifikovanje isprave iz čl. 412 st. 2 u vezi st. 1 Krivičnog zakonika Crne Gore,
- pa mu sud za izvršena krivična djela na osnovu navedenih zakonskih propisa, te primjenom čl. 4, 13, 15, 32, 36, 42, 45 i 46 Krivičnog Zakonika Crne Gore i primjenom čl. 226, 229, 239 i 374 ZKP-a, u t v r đ u j e:

- za krivično djelo teška krađa iz čl. 240 st. 1 tač. 1 Krivičnog zakonika Crne Gore, kaznu zatvora u trajanju od 6 /šest/ mjeseci,
- za krivično djelo falsifikovanje isprave iz čl. 412 st. 2 u vezi st. 1 Krivičnog zakonika Crne Gore, kaznu zatvora u trajanju od 3 /tri/ mjeseca,
- pa ga sud primjenom odredaba čl. 48 Krivičnog zakonika Crne Gore
O S U Đ U J E
Na jedinstvenu kaznu zatvora u trajanju od 7 /sedam/ mjeseci.

Optuženi se obavezuje da na ime paušala plati iznos od 30,00 €, kao i da na ime troškova krivičnog postupka plati iznos od....,00 €, na žiro račun Državnog trezora Crne Gora br. 907-83001-19, a sve prednje u roku od 15 dana po pravosnažnosti presude.

Radi ostvarivanja imovinsko pravnog zahtjeva oštećeni, L. S., se upućuje na parnični postupak.

NAPROTIV:

Optuženi Z. M., JMB ...., od oca S. i majke R., rođene V., rođen ..... godine u B., sa prebivalištem u naselju D. L., opština B., državljanin Crne Gore, pismen, sa završenom SSS, neoženjen, nezaposlen, lošeg imovnog stanja, osuđivan presudom Višeg suda u Bijelom Polju K.br. .... od 04.02.2016. godine zbog krivičnog djela iz čl. 144 st. 1 tač. 8 u vezi čl. 20. st. 1 u vezi čl. 10 st. 3 KZ CG na kaznu zatvora u trajanju od 4 /četiri/ godine i /šest/ mjeseci; presudom Osnovnog suda u Beranama K.br. .... od 09.11.2015. godine zbog krivičnih djela iz čl. 403 st. 1 i čl. 152. st. 2 u vezi st. 1 KZ CG na kaznu zatvora u trajanju od 6 /šest/ mjeseci; presudom Osnovnog suda u Beranama K.br. .... od 26.05.2011. godine zbog krivičnog djela iz čl. 151 st. 1 KZ CG na kaznu zatvora u trajanju od 4 /četiri/ mjeseca i presudom Osnovnog suda u Beranama K.br. .... od 05.05.2010. godine zbog krivičnog djela iz čl. 399 KZ CG na kaznu zatvora u trajanju od 30 /trideset/ dana,
- na osnovu čl. 373 st. 1 tač. 2 ZKP-a,
OSLOBAĐA SE OD OPTUŽBE
Da je:

Dana 09.11.2015. godine, u Ul. "D. R." bb, opština B., zajedno sa M.N., sposoban da shvati značaj svog djela i upravlja svojim postupcima i svjestan svog djela čije je izvršenje htio znajući da je isto zabranjeno, u namjeri da sebi pribave protivpravnu imovinsku korist, obili putničko motorno vozilo marke "....", reg. oznaka BA AJ ...., 1,4 benzinac, boja trula višnja, sa troje vrata, vlasništvo oštećenog L. S., na način što su djelujući podesnim sredstvom i fizičkom snagom tijela nasilno otvorili prednja lijeva vrata vozila, ušli u unutrašnjost istog i isto oduzeli, čime su sebi a na štetu oštećenog L. S. pribavili protivpravnu imovinsku korist u iznosu od .... €,
- čime bi, kao saizvršilac, izvršio krivično djelo teška krađa iz čl. 240 st. 1 tač. 1 u vezi čl. 23 Krivičnog zakonika Crne Gore,
Neutvrđenog dana januara mjeseca 2016. godine, u Ul. "V. K. j.", opština P., po prethodnom dogovoru, zajedno sa M. N., sposoban da shvati značaj svog djela i upravlja svojim postupcima i svjestan svog djela čije je izvršenje htio znajući da je isto zabranjeno, u namjeri da se upotrijebe kao prave, postavili dvije registarske oznake - tablice PG CL ...., na putničko motorno vozilo marke "....", a koje pripadaju putničkom motornom vozilu marke "F. B." vlasništvo G. V. i G. P. iz P., iako su znali da iste ne pripadaju vozilu marke "...",
- čime bi, kao saizvršilac, izvršio krivično djelo falsifikovanje isprave iz čl. 412 st. 2 u vezi st. 1 u vezi čl. 23 Krivičnog zakonika Crne Gore,
- jer nije dokazano da je izvršio krivična djela za koja je optužen.

O b r a z l o ž e nj e
Optužnicom Osnovnog državnog tužilaštva u Beranama Kt.br. .... od 23.03.2017. godine, optuženi su M. N., iz P., i Z.M., iz B., da su izvršili krivično djelo teška krađa iz čl. 240 st. 1 tač. 1 u vezi čl. 23 KZ CG i krivično djelo falsifikovanje isprave iz čl. 412 st. 2 u vezi st. 1 u vezi čl. 23 Krivičnog zakonika Crne Gore.

Glavni pretres je održan i zaključen u prisustvu rukovodioca ODT-a u Beranama, Golubović Gorice, optuženih M. N. i Z.M., i njihovog branioca adv. Đukanović Dragoljuba, a u odsustvu oštećenog L. S., koji se tokom prethodnog postupka pridružio krivičnom gonjenju protiv optuženih, i zadržao pravo da imovinsko-pravni zahtjev ostvari u parnici.

Zastupnik javne optužbe u završnoj riječi je izjavio da je dokazima izvedenim na glavnom pretresu, prije svega izvještajem DNK-a vještačenja Forenzičkog centra D., utvrđeno da su optuženi M. N. i Z. M. izvršili krivična djela koja su im optužnicom stavljena na teret. Predložila je sudu da optužene kazni po zakonu, kaznama propisanim za ove vrste krivičnih djela.

Optuženi M. N. u svojoj odbrani datoj tokom postupka u bitnom je istakao da mu nije ništa poznato u vezi krađe p.m.v. "...." koja se dogodila dana 09.11.2015. godine. Predmetno vozilo, reg. oznaka PG CL ...., kupio je u zimskom periodu od njemu nepoznatog lica na platou kod Zetatransa u P., za iznos od ....€. To lice mu je tada saopštilo da vozilo ne može da se registruje, a takvo vozilo mu je bilo potrebno za prevoz građevinskog materijala, obzirom da je pravio kuću u selu K.. Prilikom kupovine sa tim licem nije pravio kupoprodajni ugovor, niti mu je to lice dalo bilo šta od dokumentacije /saobraćajna dozvola, punomoćje/. Predmetno p.m.v je vozio duži vremenski period, a vozio je sa istim i Z. M., sa kojim se poznaje od ranije, obzirom da su pravili izlete po planinama. Vozilo je bilo ispravno, u voznom stanju, ručice na vratima nijesu bile iščupane, dok su sva stakla, osim šoferšajbne, bila zatamljena. U januaru mjesecu 2016. godine, vozilo je parkirao na platou kod Mašinskog fakulteta, jer se pokvarilo. Sjutradan je došao da uzme auto, kako bi ga poveo kod majstora, ali auta nije bilo na mjestu na kojem ga je parkirao. Razmišljao je da li da prijavi nestanak vozila kod MUP-a u P., ali kako vozilo nije bilo registrovano, a pritom nije imao nikavih dokumenata za isto, to je sa tih razloga odustao.

U završnoj riječi je izjavio da se ne osjeća krivim za krivična djela stavljena mu na teret i u potpunosti je prihvatio završnu riječ svog zajedničkog branioca.

Optuženi Z. M.u svojoj odbrani datoj tokom postupka u bitnom je istakao da mu nije poznato ko je oduzeo p.m.v "....", reg. oznaka BA AJ .., crvene boje, čiji je vlasnik L. S.. M. N. poznaje od ranije, drugovi su, i znali su često da se voze njegovim automobilima. Kako M.N. često mijenja automobile, sa tih razloga se ne sjeća da li se vozio u njegovom automobilu marke "...", beranskih reg. oznaka. Nije mu poznato kako se on javio kao donor biološkog materijala na nađenim stvarima u predmetnom p.m.v. "...", a kako to proizilazi iz mišljenja Forenzičkog centra Grupe za DNK analize D..

U završnoj riječi je izjavio da se ne osjeća krivim za krivična djela stavljena mu na teret i u potpunosti je prihvatio završnu riječ svog zajedničkog branioca koji je istakao da niti jednim dokazom nije dokazana teza optužbe da su optuženi izvršili krivična djela stavljena im na teret. Kako ODT optužnicu bazira isključivo na temelju DNK vještačenja rukavica pronađenih u vozilu, to naznačeni dokaz u konkretnom slučaju ne predstavlja ni indiciju u smislu dokazivanja postojanja ova dva krivična djela. Optuženi su rukavice mogli upotrebljavati i u druge svrhe. Konkretno, rukavica koja se tiče Z. M. mogla je biti korištena u vrijeme kada su njih dvojica boravili na selu, a M. je tu rukavicu, kao i druge, mogao u to vozilo prebaciti iz drugih kola i na drugom mjestu. Kako na tablicama p.m.v. "..." nema njihovih DNK tragova, ostaje nejasno kako im se stavlja na teret da su kao saizvršioci ukrali te tablice i opet ih kao saizvršioci postavili na .... Predložio je da sud optužene oslobodi od optužbe za oba krivična djela koja im se optužnicom ODT-a stavljaju na teret.

Provjeravajući navode optužbe i odbranu optuženih sud je na glavnom pretresu u dokaznom postupku izveo dokaze: izvršio uvid u reg. tablice PG CL ... koje pripadaju p.m.v. "F.b." i fotodokumentaciju Uprave policije CB B. br. .......od 16.01.2016. godine; pročitao: iskaz oštećenog saslušanog u svojstvu svjedoka L. S.; iskaz svjedoka G. P.; zapisnik o uviđaju Uprave policije CB B. br. .... od 09.11.2015. godine; prijavu za krađu Upravi plicije CB B. reg. oznaka PG CL ... sa vozila "F. b."; službenu zabilješku Uprave policije CB B. SKP za kriminalističku tehniku od 19.01.2016. godine; potvrdu Uprave policije CB P. o vraćanju privremeno oduzetih predmeta br. ... od 06.02.2016. godine; izvještaj o DNK vještačenju Forenzićkog centra u D. br. .... od 16.03.2016. godine; nalaz vještaka A. S. od 05.03.2017. godine; te pribavio i izvršio uvid u izvode iz KE na ime optuženih.

Cijeneći odbranu optuženih i dokaze pojedinačno i u međusobnoj vezi, shodno čl. 370 ZKP-a, sud je utvrdio činjenično stanje, i na osnovu takvog utvrđenog činjeničnog stanja zaključio da je optuženi M. N. izvršio krivična djela stavljena mu na teret javnom optužbom, a da nema dokaza da je optuženi Z. M. učinio ista.

Ovakvo činjenično stanje sud je utvrdio prevashodno na osnovu iskaza ošstećenog L.S., iskaza svjedoka G. P., kao i na osnovu ostalih pisanih dokaza, a dovedeno u vezu sa odbranom optuženih. Tako, iz iskaza oštećenog saslušanog u svojstvu svjedoka L. S., sud je utvrdio da je isti vlasnik p.m.v. "....", reg. oznaka BA AJ ....., 1,4 benzinac, boja trula višnja, sa troje vrata, koje mu je ukradeno dana 09.11.2015. godine, u ul. "D.R." u B.. Vozilo mu je ukradeno ispred porodične kuće, o čemu je odmah obavijestio policiju. Nakon izjesnog vremena, dana 16.01.2016. godine, pozvao ga je sin, L.V., koji studira u P. i kazao mu da je primijetio njihovo vozilo na parking prostoru kod Mašinskog fakulteta, koje se nalazilo u dosta izmijenjenom stanju. Odmah je obavijestio policiju u B., da bi, nakon nekoliko dana bio pozvan od strane službenika Uprave policije P. da dođe u P. kako bi dokazao da je pronađeno vozilo zaista njegovo, obzirom da se kod njega nalazila saobraćajna dozvola i dva ključa. Na vozilu je bio oštećen broj šasije, brave su bile promijenjene, stakla zatamljena, a na istom su se nalazile i podgoričke table. Nakon 20-ak dana vozilo mu je vraćeno, obzirom da se nalazilo u Forenzičkom centru u D. na vještačenju. Sud je u potpunosti prihvatio iskaz oštećenog saslušanog u svojstvu svjedoka cijeneći ga objektivan i jasan, jer je isti dat u ubjedljivom i jasnom izlaganju, te po ocjeni suda nije usmjeren na otežavanje krivičnog položaja optuženih.

Iz iskaza svjedoka G. P. sud je utvrdio da je njegova supruga, G. V., vlasnik p.m.v. "F. b.", tamno plave boje, reg. oznaka PG CL..., koje vozilo je bilo parkirano ispred njihove stambene zgrade u ul. "V. K. j." u P.. U periodu od decembra 2015. godine do januara 2016. godine sa naznačenog p.m.v. su otuđene i obje reg. tablice PG CL ...., a čiji nestanak je prijavio u MUP CB P... Sud je u potpunosti prihvatio iskaz ovog svjedoka cijeneći ga objektivan i jasan, jer je isti dat u ubjedljivom i jasnom izlaganju, a u saglasnosti je sa ostalim izvedenim dokazima.

Iz zapisnika o uviđaju Uprave policije CB B. br. .... od 09.11.2015. godine sud je utvrdio da je isti sačinjen povodom prijave L. S. da mu je otuđeno p.m.v. marke "....", reg. br. BA AV ...., kada je konstatovano da je na licu mjesta, ispred porodične kuće u ul. "D. R." bb u B., na zemljanoj površini, na mjestu gdje je bilo parkirano p.m.v. zatečena brava namijenjena za otvaranje, otključavanje i zaključavanje lijevih vozačkih vrata. Vozilo je bilo okrenuto prednjim dijelom gledajući u pravcu AMD B., dok drugih tragova na licu mjesta, pogodnih za identifikaciju izvršioca ovog događaja nije bilo.

Iz prijave za krađu Upravi policije CB B. reg. oznaka PG CL .... sa vozila "F.b." utvrđeno je da je podnosilac prijave G. P., dana 16.01.2016. godine, oko 14,00 h, primijetio da su mu sa p.m.v. "F.b." tamno plave boje, god. 1998, otuđene obje reg. oznake PG CL ...., a koje vozilo je bilo parkirano na parkingu u ul. "V. K. j." u P..

Iz potvrde Uprave policije CB P. o vraćanju privremeno oduzetih predmeta br. .... od 06.02.2016. godine utvrđeno je da ovlašćeni policijski službenik Urave policije - CB P. dana 06.02.2016. godine izvršio vraćanje privremeno oduzetih stvari - p.m.v. "...", crvene /trula višnja/ boje, bez reg. oznaka, br. motora AB...., L.S. iz B..

Iz izvještaja o DNK vještačenju Forenzičkog centra u D. br. .... od 16.03.2016. godine utvrđeno je da na osnovu izvršenih DNK analiza, podudaranja sa referentnim DNK profilima M. N. i Z.M. iz baze DNK registra i bio-statističkog proračuna, u odnosu na M. N. rezultat DNK analize daje ekstremno jaku podršku hipotezi da je jedan od tri donora biološkog materijala na rukavici označenoj brojčanim markerom 8/1 i rukavici označenoj brojčanim markerom 8/2, te daje ekstremno jaku podršku hipotezi da je glavni donor biološkog materijala na rukavici označenoj brojčanim markerom 8/4 i rukavici označenoj brojčanim markerom 8/5. U odnosu na Z. M., rezultat DNK analize daje ekstremno jaku podršku hipotezi da je glavni donor biološkog materijala na rukavici označenoj brojčanim markerom 8/3 i gumenoj rukavici pronađenoj u gepeku vozila i daje ekstremno jaku podršku hipotezi da je jedan od tri donora biološkog materijala na samolepljivoj trakici skinutoj sa sjedišta suvozača.

Iz nalaza vještaka ekonomske struke Aković Svetomira od 05.03.2017. godine utvrđeno je da vrijednost p.m.v. "...",1993. godište, 1,4 benzinac, na dan izvršenja krivičnog djela /09.11.2015. godine/ iznosila ....€,
Uvidom u reg. tablice PG CL .... koje pripadaju p.m.v. "F. b." sud je utvrdio izgled naznačenih reg. oznaka, a čiju vjerodostojnost stranke nisu osporile tokom postupka.

Uvidom u fotodokumentaciju Uprave policije CB B.br. .... od 16.01.2016. godine sud je utvrdio izgled p.m.v. "..." i tablica na istom PG CL .... a čiju vjerodostojnost stranke nisu osporile tokom postupka.

Sud je cijenio i ostale izvedene dokaze, ali ih posebno ne obrazlaže, nalazeći da isti nisu o uticaja na drugačije presuđenje u ovoj krivično-pravnoj stvari.

Analizirajući odbranu optuženog M.N. sud je imao u vidu da isti nije negirao da je bio u posjedu, odnosno da je vozio predmetno p.m.v. marke "...." i da su na istom vozilu bile reg. oznake PG CL ...., koje vozilo je parkirao u blizini Mašinskog fakulteta u P. zbog kvara. Citirani navodi odbrane optuženog ocijenjeni su kao jasni, potpuni, neprotivurečni i saglasni izvedenim dokazima.

Sud nije prihvatio navode odbrane optuženog da nije izvršio krađu p.m.v. marke "....", te da je sporni automobil kupio od nepoznatog lica na platou kod "Z." u P.sa reg. tablicama PG CL .... U tom dijelu, sud je odbranu optuženog ocijenio kao sračunatu na izbjegavanje krivičnopravne odgovornosti. Ovakva ocjena suda proističe iz činjenice da optuženi u pravcu potvrde navoda iz svoje odbrane, odnosno u pravcu utvrđivanja i pronalaženja lica kod kojeg je navodno kupio putničko motorno vozilo marke "..." sa reg. oznakama PG CL ..., nije pružio bilo kakav dokaz, odnosno nije imenovao neko lice, te kako je optuženi lice koje je nakon otuđivanja predmetnog p.m.v. bilo u posjedu istog, onda jedini logičan zaključak koji proizilazi je da je baš optuženi, M. N., oduzeo sporni automobil ispred porodične kuće oštećenog L. S., za koji se tereti. Za sud nijesu prihvatljivi navodi obrane optuženog da ručice na vratima p.m.v. ".." nijesu bile iščupane. U tom dijelu, sud je odbranu optuženog ocijenio kao sračunatu na izbjegavanje sopstvene krivičnopravne odgovornosti, a obezvrijeđenu zapisnikom o uviđaju Uprave policije CB B. br. ... od 09.11.2015. godine da je na licu mjesta, ispred porodične kuće oštećenog L. S., u ul. "D. R." bb u B., na zemljanoj površini, na mjestu gdje je bilo parkirano p.m.v. "...." zatečena brava namijenjena za otvaranje, otključavanje i zaključavanje lijevih vozačkih vrata. Vrijednost oduzetog automobila utvrđena je na osnovu nalaza vještaka ekonomske struke Aković Svetomira, koji je sud prihvatio kao stručan i objektivan.

Dakle, izvedenim dokazima sud je našao da je optuženi M. N. dana 09.11.2015. godine, u B., obio p.m.v. marke "..", reg. oznaka BA AJ ..., 1,4 benzinac, boja trula višnja, vlasništvo oštećenog L. S., tako što je djelujući podesnim sredstvom i fizičkom snagom tijela nasilno otvorio prednja lijeva vrata vozila, ušao u unutrašnjost istog i isto oduzeo, čime je sebi a na štetu oštećenog L. S. pribavio protivpravnu imovinsku korist u iznosu .....,00€. Postupajući na opisani način optuženi je izvršio krivično djelo teška krađa iz čl. 240 st. 1 tač. 1 Krivičnog zakonika Crne Gore. Optuženi je krivično djelo izvršio sa umišljajem, jer je bio svjestan da se radi o tuđem vlasništvu, te da je njegovo postupanje nedozvoljeno i protivpravno, ali je htio izvršenje djela, te je za isto kriv.

Za krivično djelo teška krađa iz čl. 240 st. 1 tač. 1 Krivičnog zakonika Crne Gore propisana je kazna zatvora od 1 /jedne/ do 8 /osam/ godina.

Takođe, na osnovu dokaza izvedenih na glavnom pretresu sud je utvrdio da je optuženi M. N. neutvrđenog dana januara mjeseca 2016. godine, u P., postavio dvije registarske oznake - tablice PG CL ..., na p.m.v. marke "VW ....", a koje pripadaju putničkom motornom vozilu marke "F. B." vlasništvo G. V. i G. P. iz Podgorice, iako je znao da iste ne pripadaju vozilu marke "...". Postupajući na opisani način optuženi je izvršio krivično djelo falsifikovanje isprave iz čl. 412 st. 2 u vezi st. 1 Krivičnog zakonika Crne Gore. Ovo sa razloga jer registarske tablice predstavljaju javnu ispravu, jer takvu ispravu u propisanoj formi izdaje nadležni državni organ - MUP CG, u granicama svoje nadležnosti. U konkretnom slučaju, optuženi je dvije registarske oznake - tablice PG CL ... stavio na p.m.v. "...", čime je upotrijebio kao prave takve lažne isprave. Kako je okrivljeni znao da sporne reg. tablice PG CL.... ne pripadaju p.m.v. marke "....", a iste je stavio na predmetno vozilo, u namjeri da ih uporijebi kao prave, krivično djelo je htio i izvršio sa direktnim umišljajem, i za isto je kriv.

Za krivično djelo falsifikovanje isprave iz čl. 412 st. 2 u vezi st. 1 Krivičnog zakonika Crne Gore propisana je kazna zatvora od 3 /tri/ mjeseca do 5 /pet/ godina.

Odlučujući u pogledu vrste i visine krivične sankcije koju u konkretnom slučaju treba primijeniti prema optuženom M. N., sud je imao u vidu sve okolnosti iz čl. 42 Krivičnog zakonika Crne Gore. Tako je kod optuženog od olakšavajućih okolnosti našao da se radi o mlađoj osobi, dok je od otežavajućih okolnosti cijenio njegovu raniju osuđivanost, ali ne za istovrsna krivična djela. Sud je olakšavajuće okolnosti na strani optuženog u svojoj sveukupnosti cijenio kao osobito olakšavajuće okolnosti koje mogu dovesti do ublažavanja zakonom predviđene kazne i cijenio da će se i sa ublaženom kaznom postići svrha kažnjavanja, te je optuženom utvrdio jedinstvenu kaznu zatvora u trajanju od 7 /sedam/ mjeseci, smatrajaću da će ista uticati na optuženog da ubuduće ne vrši ova ili slična krivična djela, te da će se na taj način postići svrha kažnjavanja propisana čl. 32 KZ CG.

Shodno čl. 226 i 229 ZKP-a, okrivljeni je obavezan da ovom sudu na ime troškova postupka plati iznos od ....00 €, koji se odnose na troškove vještačenja putem vještaka ekonomske struke Aković Svteomira, kao i da na ime paušala plati iznos od ....€, pri čemu je sud umao u vidu složenost i trajanje krivičnog postupka, te i imovinske prilike optuženog.

Radi ostvarivanja imovinsko pravnog zahtjeva oštećeni, L. S., shodno čl. 239 st. 2 ZKP CG, upućen je na parnični postupak.

Naprotiv:

Analizirajući odbranu optuženog Z. M. sud je imao u vidu da isti nije negirao da ga je često vozio M.N. svojim automobilima. Citirani navodi odbrane optuženog ocijenjeni su kao jasni, potpuni, neprotivurečni i saglasni izvedenim dokazima, a potvrđeni iskazom optuženog M. N. koji je naveo da je Z. M. vozio svojim automobilima kada su pravili izlete po planinama i da isti nema nikakve veze sa ovim događajma. Kako optuženi Z.M. negira učešće u izvršenju krivičnih djela koja su mu javnom optužbom stavljena na teret, a nema ni jednog drugog dokaza koji bi obezvrijedio odbranu optuženog, to je sud prihvatio odbranu optuženog, i istog, usled nedostatka dokaza oslobodio od optužbe. To što su u automobilu "..." nađene rukavice sa DNK tragovima Z. M.ne ukazuje na to da je isti izvršio krivična djela stavljena mu optužbom na teret, već su iste mogle biti korištene u druge svrhe, kako ti navode optuženi. Naime, kako opuženi Z. M. nije zatečen da zajedno sa optuženim M. N. obija i oduzima p.m.v. "..." dana 09.11.2015. godine, ili na bilo koji način preduzima radnje po osnovu kojih bi po uvjerenju ovog suda bila nesporno dokazana njegova krivica, ili postavlja dvije registarske oznake - tablice PG CL .... na p.m.v. marke "....", a koje reg oznake pripadaju p.m.v. marke "F. B.", to nije utvrđeno na nesumnjiv način da je kriv, odnosno nije dokazana na nesumnjiv način njegova krivica. Naime, kako nema neposrednih dokaza da je optuženi izvršio krivična djela stavljena mu na teret, već se činjenično stanje utvrđuje na osnovu posrednih dokaza, osnov za osuđujuću presudu može predstavljati samo takav niz činjenica utvrđenih na osnovu posrednih dokaza, koje su nesumnjivo utvrđene i međusobno čvrsto i logički povezane, tako da predstavljaju zatvoren krug i sa punom sigurnošću upućuju na jedini mogući zaključak da je optuženi izvršio krivićna djela koja su predmet optužbe i da se izvedenim dokazima isključuje svaka druga mogućnost. Pri tome, sud je imao u vidu odredbu čl. 3 st. 3 ZKP-a i prihvaćenog načela "in dubio pro reo" - u sumnji u korist optuženog, što znači da ako činjenice koje idu na štetu optuženog ostanu sumnjive ili uopšte neutvrđene potpuno, sud mora uzeti da činjenice ne stoje, dok u slučaju kada činjenice koje idu u korist optuženog ostanu sumnjive ili nijesu potpuno dokazane, sud mora uzeti da one stoje. Drugačije rečeno, činjenice koje idu na štetu optuženog moraju biti potpuno dokazane, a činjenice koje idu u korist optuženog uzimaju se za dokazane i onda kada u pogledu njihove dokazanosti postoji sumnja. Prema tome, kako je sud cijenio izvedene dokaze po slobodnom sudskom uvjerenju, to je našao da nije dokazano da je optuženi izvršio krivična djela koja mu se javnom optužbom stavljaju na teret.

Sa iznijetih razloga shodno čl. 374 ZKP-a CG, odlučeno je kao u izreci presude.

OSNOVNI SUD U BERANAMA

Dana, 24.05.2017. godine
Zapisničar, S U D I J A
Milica Milanović Aleksandar Ćulafić
PRAVNA POUKA:

Protiv ove presude nezadovoljna stranka ima pravo
žalbe, u roku od 15 dana od dana prijema iste presude,
preko ovog suda za Viši sud u Bijelom Polju.