K. br. 1321/12 HYPERLINK "http://sr.wikipedia.org/wiki/%DADBB%DBDBA%DB0:Coat_of_arms_of_Montenegro.svg"
IME CRNE GORE
OSNOVNI SUD U PODGORICI, kao prvostepeni, krivični, po sudiji Jovović Željki, uz učešće Rajković Danijele, kao zapisničara, u krivičnom predmetu protiv okrivljenog A.P., zbog krivičnog djela građenje objekta bez građevinske dozvole iz čl. 326a Krivičnog zakonika, rješavajući po optužnom predlogu ODT-a Podgorica Kt. br. 1345/12 od 29. 11. 2012. godine, nakon glavnog i javnog pretresa, održanog dana 06. 02. 2013. godine, u prisustvu zastupnika optužbe Biljane Pavličić i okrivljenog, donio je i istog dana javno objavio

P R E S U D U
Okrivljeni
A.P., JMB xxxxxxxxxxxxx, od oca S. i majke R., rođene B., rođen 03. 01. 19xx. godine u Podgorici, sa prebivalištem u mjestu rođenja Park šume bb - Zagorič, državljanin Crne Gore, završio srednju školu, po zanimanju radnik, oženjen, otac troje djece, lošeg imovnog stanja, osuđivan presudom Osnovnog suda u Podgorici K. br. 08/1400 od 26. 06. 2009. godine, zbog krivičnog djela iz čl. 339 st. 1 KZ (6 mjeseci zatvora uslovno 2 godine).

Kriv je

Što je:

U avgustu 2012. godine, u Podgorici, u naselju Park šuma - Zagorič, na katastarskoj parceli broj xxxx/x, KO Podgorica II, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je na ranije izgrađenom objektu, dimenzija u osnovici cca 9,0 x 9,0 m, vršio građevinske radove - betonirao serklaže i montirao drvenu krovnu konstrukciju, a da prethodno nije pribavio građevinsku dozvolu, pri čemu je bio svjestan svog djela i htio njegovo izvršenje, znajući da je njegovo djelo zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu predhodno utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti, ako okrivljeni u roku od 2 (dvije) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužioca u Podgorici Kt. br. 1345/12 od 29. 11. 2012. godine, stavljeno je na teret okrivljenom A.P. izvršenje krivičnog djela građenje objekta bez građevinske dozvole iz čl. 326a Krivičnog zakonika, pa je zastupnik optužnog predloga Biljana Pavličić u završnoj riječi ostala pri optužnom predlogu u cjelosti, i predložila sudu da okrivljenog oglasi krivim i kazni po zakonu.

Okrivljeni A.P. je u svojoj odbrani priznao da je izvršio krivično djelo stavljeno mu na teret i priznao krivicu, navodeći da je na svom placu u naselju Park šuma - Zagorič, prije 15 godina podigao kuću i pokrio je pločom. U toj kući živi sa svojom porodicom, a poslednje zime zbog velikog snijega, kiše i proteka vremena, ploča kojom je kuća bila pokrivena je počela da prokišnjava, pa je pri ovakvim okolnostima, morao da pokrije kuću. Pošto je prije desetak godina, ozidao tri ili četiri reda blokova, dodao je još dva ili tri reda i to pokrio tiglom. Ove radove je vršio u avgustu ili septembru mjesecu 2012. godine, i tom prilikom je došla građevinska inspekcija, koja je izvršila nadzor, nakon čega je potpisao zapisnik koji su sačinili, a ubrzo je primio rješenje, kojim mu je naloženo da prekine sa radovima i poruši što je napravio. Nakon ovoga, on je samo dovršio započeto, i postavio tigle na krov, a kuća i dalje stoji u tom stanju, i nije je niti malterisao, niti bilo šta drugo radio na njoj. Za ovu kuću on nema građevinsku dozvolu, a pošto se bez urbanističkog plana ne može izdati dozvola, on nije podnosio zahtjev za istu. U Urbanizmu je dobio informaciju da će se dozvole izdavati, tek kada se usvoji urbanistički plan, čije je usvajanje u toku, i on je spreman da plati komunalije i sve ostalo što je potrebno da dobije dozvolu i legalizuje objekat. Znao je da je za građenje potrebna građevinska dozvola. U završnoj riječi je naveo, da mu je žao što je izvršio ovo krivično djelo, i da je njegova namjera bila da svojoj porodici obezbjedi normalne uslove za život.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, to sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije, od koga zavisi vrsta i mjera krivične sankcije, te je u postupku na nesumnjiv način utvrđeno, da je okrivljeni, u avgustu 2012. godine, u Podgorici, u naselju Park šuma - Zagorič, na katastarskoj parceli broj xxxx/x, KO Podgorica II, postupajući protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je na ranije izgrađenom objektu, dimenzija u osnovici cca 9,0 x 9,0 m, vršio građevinske radove - betonirao serklaže i montirao drvenu krovnu konstrukciju, a da prethodno nije pribavio građevinsku dozvolu, čime je ostvario sva bitna obilježja krivičnog djela građenje objekta bez građevinske dozvole iz čl. 326a Krivičnog zakonika.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za građenje objekta neophodno prethodno dobijanje građevinske dozvole, pa je preduzimajući dogradnju postojećeg objekta, protivno zakonskim propisima, bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, loše imovno stanje, porodičnost, te da je otac troje djece, dok je od otežavajuće okolnosti na strani okrivljenog cijenio njegovu raniju osuđivanost, a što je sud utvrdio čitanjem izvoda iz kaznene evidencije na ime okrivljenog, imajući pri tome u vidu da je okrivljeni osuđivan prije 4 (četiri) godine za nesrodno krivično djelo iz oblasti saobraćaja, pa je cijeneći prednje olakšavajuće okolnosti, primjenom čl. 53 i 54 Krivičnog zakonika, okrivljenom utvrdio kaznu zatvora u trajanju od 6 (šest) mjeseci i istovremeno odredio da se ta kazna neće izvršiti ukoliko okrivljeni u roku provjeravanja od 2 (dvije) godine po pravosnažnosti presude ne izvrši novo krivično djelo, nalazeći da će se i sa prijetnjom izvršenja utvrđene kazne zatvora i vremenom provjeravanja okrivljenog u periodu od dvije godine, na okrivljenog u dovoljnoj mjeri uticati da u buduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € koji se odnosi na paušal kao dio troškova krivičnog postupka, a koji iznos je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 06. 02. 2013. godine

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković
ZAPISNIČAR, S U D I J A,
Danijela Rajković Željka Jovović
Dn-a: Po primjerak presude dostaviti:

- ODT Podgorica,
- okrivljenom,
- a/a.

Postupljeno dana ______________
Radnik suda __________________