K. br. 788/22
U IME CRNE GORE
Osnovni sud u Podgorici, sudija Ilija Radulović, uz učešće zapisničarke Nataše Paunović, u krivičnom postupku protiv okrivljenog P. Č. zbog krivičnog djela ugrožavanje sigurnosti iz čl. 168 st. 2 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 24.02.2023. godine, donio je
P R E S U D U
Okrivljeni:

P. Č., sa nadimcima ...., JMB ....., od oca Đ. i majke S., rođene L., rođen 23.08.1978. godine u P., sa prebivalištem u P. - Ulica P. br., državljanin CG, razumije crnogorski jezik, koji je i njegov jezik, automehaničar, razveden, bez djece, pismen, završio srednju mašinsku školu, lošeg imovnog stanja, neosuđivan, protiv kojeg se ne vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 792/22 od 02.12.2022. godine, koji se računa od dana 30.11.2022. godine u 23.45 časova, kao dana i časa lišenja slobode
Kriv je

Što je:

Dana 30. novembra 2022. godine, oko 19:50 časova, u ulici P. - P., svjestan svog djela čije je izvršenje htio, znajući da je njegovo djelo zabranjeno, prijetnjom da će napasti na život i tijelo više lica - oštećenih S. R., G. G. i P. Z., ugrozio njihovu sigurnost, na način što je, izrevoltiran okolnošću da mu je ispred kapije porodične kuće bilo parkirano nekoliko vozila i da je prilaz označenoj kapiji bio blokiran, u jednom trenutku izvadio nož - britvu i istu rasklopio, te uputio i riječi prijetnje: "Sve vam jebem mrtvo i živo, sve ću vas ja dovesti u red, sve ću vas popaliti na roštilj i napraviću Srebrenicu, sve ću vas pobiti", što je kod oštećenih izazvalo osjećaj straha i ugroženosti.

- čime je izvršio krivično djelo ugrožavanje sigurnosti iz čl. 168 st. 2 u vezi st. 1 Krivičnog zakonika Crne Gore.

Pa ga sud na osnovu čl. 3, čl. 4 st. 2, čl. 5, čl. 13 st.1, čl. 14, čl. 15, čl. 32, čl. 36, čl. 42 st. 1 i čl. 51 Krivičnog zakonika Crne Gore, te čl. 226, čl. 229, čl. 301 i čl. 374 Zakonika o krivičnom postupku
O S U Đ U J E
Na kaznu zatvora u trajanju od 3 (tri) mjeseca, u koju mu se uračunava vrijeme provedeno u pritvoru od dana 30.11.2022. godine od 23.45 časova, pa nadalje.

Na osnovu čl. 75 st. 1 Krivičnog zakonika Crne Gore, prema okrivljenom se izriče:

MJERA BEZBJEDNOSTI
ODUZIMANjE PREDMETA
Oduzima se od okrivljenog nož (britva) sive boje, dužine sječiva oko 15 cm koji predmet je upotrijebljen prilikom izvršenja krivičnog djela.

Na osnovu čl. 72 Krivičnog zakonika Crne Gore, prema okrivljenom se izriče:

MJERA BEZBJEDNOSTI
OBAVEZNO LIJEČENJE ALKOHOLIČARA
Koja će se izvršiti u ustanovi za izvršenje kazne zatvora - Upravi za izvršenje krivičnih sankcija i ima trajati dok postoji potreba za liječenjem, ali ne duže od izrečene kazne zatvora.

Obavezuje se okrivljeni da na ime troškova krivičnog postupka plati iznos od 115, 50 €, a koji se odnose na troškove vještačenja po vještaku medicinske struke - neuropsihijatru L. V. i iznos od 30,00 € na ime troškova sudskog paušala, a sve u roku od 15 dana po pravosnažnosti presude, pod prijetnjom izvršenja, kao i da plati troškove službene odbrane, koji se odnose na nagradu braniteljke postavjene po službenoj dužnosti o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Oštećeni S. R. se shodno odredbi čl. 239 Zakonika o krivičnom postupku upućuje da imovinskopravni zahtjev ostvari u redovnoj građanskoj parnici.

O b r a z l o ž e nj e
Okrivljenom P. Č. je optužnim predlogom Osnovnog državnog tužilaštva u Podgorici Kt. br. 1621/22 od 20.12.2022. godine, stavljeno na teret krivično djelo ugrožavanje sigurnosti iz čl. 168 st. 2 u vezi st. 1 Krivičnog zakonika Crne Gore.

Nakon podnošenja optužnog predloga sudu, državni tužilac, okrivljeni i njegova braniteljka su dana 06.02.2023. godine zaključili sporazum o priznanju krivice, koji su dana 07.02.2023. godine dostavili sudu zajedno sa zapisnikom o pregovaranju i zapisnikom o priznanju krivice.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državni tužilac pružio dovoljno dokaza o krivici okrivljenog, tj. da je okrivljeni P. Č. u vrijeme, mjesto i na način kako je to opisano u izreci ove presude izvršio krivično djelo ugrožavanje sigurnosti iz čl. 168 st. 2 u vezi st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i braniteljke, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje su utvrđene na strani okrivljenog, a koje je cijenio državni tužilac prilikom pregovaranja o visini kazne i to njegovo držanje poslije učinjenog krivičnog djela izraženo kroz prihvatanje odgovornosti i priznanje krivice, kao i izraženo kajanje i činjenicu da se okrivljeni smatra ranije neosuđivanim licem, obzirom da je njegova ranija osuda brisana, dok otežavajuće okolnosti na strani okrivjenog nijesu utvrđene.

Shodno čl. 51 st. 1 Krivičnog zakonika Crne Gore okrivljenom će se u kaznu zatvora uračunati vrijeme provedeno u pritvoru, na način kako je to navedeno u izreci presude.

Članom 75 st. 1 Krivičnog zakonika Crne Gore propisano je da se predmeti koji su upotrebljeni ili su bili namijenjeni za izvršenje krivičnog djela ili koji su nastali izvršenjem krivičnog djela mogu oduzeti, ako su svojina učinioca. Kako su se stranke sporazumjele u čl. 5 Sporazuma o priznaju krivice da se okrivljenom primjenom navedenog člana Krivičnog zakonika izrekne mjera bezbjednosti oduzimanje predmeta, to je sud odlučio kao u izreci presude i od okrivljenog oduzeo nož (britva) sive boje, dužine sječiva oko 15 cm koji predmet je upotrijebljen prilikom izvršenja krivičnog djela.

Članom 72 Krivičnog zakonika propisano je da će se učiniocu koji je učinio krivično djelo usljed zavisnosti od upotrebe alkohola i kod kojeg postoji ozbiljna opasnost da će usljed ove zavisnosti i dalje da vrši krivična djela, izreći obavezno liječenje, te da se ova mjera izvršava u ustanovi za izvršenje kazne zatvora ili u odgovarajućoj zdravstvenoj ili drugoj specijalizovanoj ustanovi i traje dok postoji potreba za liječenjem, ali ne duže od izrečene kazne zatvora, kao i da se vrijeme provedeno u ustanovi za liječenje uračunava u kaznu zatvora, to je sud odlučio, a kako su se stranke i sporazumjele u čl. 5 Sporazuma o priznanju krivice, da se okrivljenom izrekne i mjera bezbjednosti obavezno liječenje alkoholičara, koja će se izvršiti u ustanovi za izvršenje kazne zatvora - Upravi za izvršenje krivičnih sankcija i ima trajati dok postoji potreba za liječenjem, ali ne duže od izrečene kazne zatvora.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 115,50 €, a koji troškovi se odnose na troškove vještačenja po vještaku medicinske struke - neuropsihijatru dr. Lj. V., kao i troškove sudskog paušala u iznosu od 30,00 €, a koji iznos je određen prema trajanju i složenosti postupka i imovnom stanju okrivljenog, kao i da plati troškove koji se odnose na nagradu braniteljke postavljene po službenoj dužnosti, a o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 24.02.2023. godine
ZAPISNIČARKA S U D I J A
Nataša Paunović,s.r. Ilija Radulović,s.r.

PRAVNA POUKA: Protiv ove presude dozvoljena je žalba Višem sudu u Podgorici, a preko ovog suda, u roku od 8 dana od dana prijema iste, samo u slučaju kad presuda nije u skladu sa zaključenim sporazumom.

Z.T.O. Nataša Paunović