K.br. 357/24
U IME CRNE GORE
OSNOVNI SUD U PODGORICI, sudija Borko Lončar, uz učešće zapisničarke Ljiljane Ivanović, u krivičnom predmetu protiv okrivljenog okrivljenog P. V. zbog krivičnog djela nedozvoljena trgovina iz čl.284 st.1 Krivičnog zakonika Crne Gore, odlučujući o Sporazumu o priznanju krivice Kt.br.787/24 zaključenom dana 02.07.2024.godine, između Osnovnog državnog tužilaštva u Podgorici i okrivljenog P. V. i njegovog branioca adv. D. Đ., nakon ročišta održanog dana 19.07.2024. godine, u prisustvu državne tužiteljke u Osnovnom državnom tužilaštvu Maje Knežević, okrivljenog P. V. i branioca D. Đ., te nakon pravosnažnosti rješenja o usvajanju sporazuma o priznanju krivice od 19.07.2024.godine, dana 19.07.2024. godine, donio je

P R E S U D U
Okrivljeni:

P. V., sa nadimkom P., JMB xxxxxxxxxxxxxx, od oca M. i majke M., rođene T., rođen xx.xx.19xx. godine u Podgorici, sa prebivalištem u D., selo Ć., državljanina Crne Gore, oženjenog, oca dvoje punoljetne djece, pismenog, zaštitara u CETI-ju, sa završenom srednjom školom, čiji je jezik crnogorski, srednjeg imovnog stanja
KRIV JE
Zato što je:

Dana 15.05.2024. godine, u prostorijama porodične kuće koja se nalazi u selu Ć., opština D., svjestan svog djela čije je izvršenje htio i znajući da je njegovo djelo zabranjeno, nemajući ovlašćenje za trgovinu, u svrhu prodaje nabavio robu opšte upotrebe čija vrijednost prelazi iznos od 3.000,00 eura, na način što je nabavio 11.740,00 kg kesa različitih veličina, vrijednosti 27,589,00 eura, koje je namjeravao da proda na pijaci u Tuzima, a koje kese su prilikom pretresa stana koji koristi okrivljeni, u hodniku i spavaćoj sobi, pronašli i oduzeli policijski službenici OB Danilovgrad,
-čime je izvršio krivično djelo nedozvoljena trgovina iz člana 284 stav 1 Krivičnog zakonika Crne Gore,
Pa sud okrivljenog za navedeno krivično djelo, primjenom citiranih zakonskih odredbi te čl.2, čl. 3, čl. 4 st. 2, čl.5, čl. 13 st.1, čl.14, čl.15, čl.32, čl.39 i čl. 42 st. 1, Krivičnog zakonika Crne Gore i čl. 229 i 374 Zakonika o krivičnom postupku
O S U Đ U J E
Na novčanu kaznu u iznosu od 1.200,00 € (hiljadu i dvije stotine eura), koju je okrivljeni dužan platiti u roku od 15 (petnaest) dana po pravnosnažnosti presude, a ako izrečenu novčanu kaznu ne plati u određenom roku, sud će novčanu kaznu zamijeniti kaznom zatvora, tako što će za svakih započetih 25,00 eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

Obavezuje se okrivljeni da plati na ime troškova krivičnog postupka – sudskog paušala iznos od 30,00€, te troškova vještačenja u iznosu od 60,50€, sve u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva u Podgorici Kt.br.787/24 od 12.06.2024.godine, okrivljenom P. V. stavljeno je na teret izvršenje krivičnog djela nedozvoljena trgovina iz člana 284 stav 1 Krivičnog zakonika Crne Gore.

Državni tužilac u ODT Podgorica Ivana Petrušić Vukašević, okrivljeni P. V. i njegov branilac D. Đ. su dana 02.07.2024. godine zaključili sporazum o priznanju krivice poslovne oznake Kt.br.787/24, koji sporazum je, kao i zapisnik o pregovaranju stranaka, zapisnik o saslušanju okrivljenog i priznanju krivice, državni tužilac u ODT Podgorica Ivana Petrušić Vukašević aktom Kt.br. 787/24 od 02.07.2024 godine dostavila ovom sudu
Radi odlučivanja o podnijetom Sporazumu, sud je na osnovu odredbe čl. 302 st.1, 3 i 5 ZKP održao ročište u prisustvu državnog tužioca u Osnovnom državnom Maja Knežević, okrivljenog P. V. i branioca okrivljenog, advokata D. Đ..

Nakon održanog ročišta povodom ispitivanja sporazuma o priznanju krivice, sud je donio rješenje od 19.07.2024. godine, kojim je usvojio isti, nalazeći da su ispunjeni svi uslovi za usvajanje istog, o čemu je sud dao posebne razloge u rješenju o usvajanju istog. Usvajanjem predmetnog sporazuma, sud je utvrdio da je okrivljeni u vrijeme, mjesto i na način opisan u izreci presude izvršio krivično djelo - nedozvoljena trgovina iz člana 284 stav 1 Krivičnog zakonika Crne Gore, pa ga je oglasio krivim.

Prilikom odlučivanja o izboru vrste krivične sankcije i njene visine, a shodno čl. 42 st.1 KZ CG, koja je utvrđena za okrivljenog u skladu sa sporazumom o priznanju krivice zaključenog između stranaka, sud je našao da je predlog stranaka u vezi sa izrečenom krivičnom sankcijom – novčanom kaznom u iznosu od 1.200,00 eura, prihvatljiva i u skladu sa interesima pravičnosti, a sankcija odgovara svrsi izricanja krivičnih sankcija. Naime, odmjeravajući navedenu krivičnu sankciju, sud je na strani olakšavajućih okolnosti cijenio činjenicu da je okrivljeni ranije neosuđivano lice, kao i činjenicu da je priznao izvršenje krivičnog djela kako u postupku pred tužiocam tako i u postupku pred sudom. Nadalje, sud je na strani olakšavajućih okolnosti cijenio činjenicu da je okrivljeni izrazio kajanje za učinjeno krivično djelo. Otežavajućih okolnosti nije bilo. Kako je za navedeno krivično djelo propisana novčana kazna od 800,00 do 16.000,00€, uz ocjenu svih olakšavajućih okolnosti, uz odusustvo otežavajućih, sud nalazi da je ugovorena novčana kazna u iznosu od 1.200,00€, takva da će sa njom postići svrha kažnjavanja, odnosno na taj način dovoljno uticati na okrivljenog da ubuduće ne vrši ista ili slična krivična djela, da se utiče na druge da ne čine krivična djela, da se izrazi društvena osuda za krivično djelo i obaveze poštovanja zakona, kao i da se jača moral i uticaj na razvijanje društvene odgovornosti, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je shodno čl. 226 i 229 ZKP obavezao da na ime paušala uplati iznos od 30,00 eura kao i iznos troškova od 60,50 eura, koji se odnose na ime troškova angažovanih tumača, sve u roku od 15 dana po pravosnažnosti presude, pod prijetnjom prinudnog izvršenja.

Na osnovu izloženog, a shodno odredbi čl.303 st.1 ZKP, odlučeno je kao u izreci presude.

OSNOVNI SUD U PODGORICI

Dana 19.07.2024. godine
ZAPISNIČAR S U D I J A
Ljiljana Ivanović, s.r. Borko Lončar, s.r.

PRAVNA POUKA
Protiv ove presude može se izjaviti žalba Višem sudu u Podgorici
u roku od 8 dana od dana prijema iste, a preko ovog suda, samo
u slučaju kad presuda nije u skladu sa zaključenim sporazumom.

ZTO:Ljiljana Ivanović