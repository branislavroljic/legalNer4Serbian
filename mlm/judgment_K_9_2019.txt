U IME CRNE GORE
K.br. 9/2019
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog Ć. E., koga po službenoj dužnosti brani M. N., advokati iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br.197/18 od 30.01.2019. godine, koju je na ročištu povodom odlučivanja o sporazumu o priznanju krivice zastupala Begović - Tatjana državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 25.04.2019. godine, donio je
P R E S U D U
Optuženi:

Ć. E., zv. "Ć.", JMB ..., od oca I. i majke S., rođene Ć., rođen .... godine u P..., sa prebivalištem u P... - ul. T... Đ... br. ...., državljanin Crne Gore, neoženjen, učenik srednje škole, nezaposlen, lošeg imovnog stanja, neosuđivan
KRIV JE
Zato što je:

Od neutvrđenog dana početkom oktobra 2018. godine pa do dana 29.10.2018. godine u Podgorici, neovlašćeno prodavao opojnu drogu marihuanu, te u navedenom periodu, kao i dana 12.11.2018. godine neovlašćeno radi prodaje držao opojne droge marihuanu i heroin - supstance proglašene za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/18 od 26.06.2018. godine), iako je bio svjestan da postupa neovlašćeno i protivpravno, pa je to i htio, na način što je u periodu od početka oktobra 2018. godine pa do dana 29.10.2018. godine, NN licu za iznos od 7,00€ prodao paketić sa opojnom drogom marihuanom, da bi dana 29.10.2018. godine, ovlašćenom službeniku CB Podgorica predao jedan paketić sa opojnom drogom marihuanom, koji mu se nalazio u ruksaku crne boje, a istog dana u prostorijama CB Podgorica predao kutiju od cigareta u kojoj se nalazilo još tri paketića sa opojnom drogom marihuanom, a sve ukupne mase 11,558 grama, koja opojna droga je bila namijenjena daljoj neovlašćenoj prodaji, dok je dana 12.11.2018. godine, dok je sjedio zajedno sa svjedokom R. S. ispod mosta B. J. držao pored sebe 10 pvc pakovanja sa opojnom drogom heroin, ukupne mase 2,2 grama, sakrivenih u bijeloj kutiji od stika marke "Adidas", koja je pronađena i oduzeta od strane ovlašćenih policijskih službenika CB Podgorica ispod stepenica, na betonskoj podlozi gdje se nalazio okrivljeni Ćatović, koja opojna droga je bila namijenjena daljoj prodaji
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36a, 42, 45 i 46. st. 1 tač. 3., Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku
O S U Đ U J E
Na kaznu zatvora u trajanju od 6 (šest) mjeseci, koja kazna će se izdržati, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Zavodu za izvršenje krivičnih sankcija.

Na osnovu čl. 71. Krivičnog zakonika Crne Gore, sud optuženom izriče:

MJERU BEZBJEDNOSTI OBAVEZNOG LIJEČENJA NARKOMANA
Navedena mjera bezbjednosti ima se izvršiti u odgovarajućoj zdravstvenoj ili drugoj specijalizovanoj ustanovi, dok bude postojala potreba za liječenjem, ali ne duže od 3 (tri) godine.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMAJU SE opojne droge i to: marihuana u u kupnoj količini od 11,558 grama i heroin u ukupnoj količini od 2,2 grama, koje opojne droge se imaju uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime nagrade sudskom vještaku medicinske struke mr. spec. psihijatru G. Ž. u iznos od 181,50€, te da na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 197/18 od 30.01.2019. godine, optuženom Ć. E. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 04.04.2019. godine, Više Državno tužilaštvo dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 25.04.2019.godine, sud je pročitao dokaze predložene optužnicom i to: Služenu zabilješku Uprave policije CB Podgorica Ku.br. 846/18 od 29.10.2018. godine, dvije potvrde Uprave policije CB Podgorica Ku.br. 846/18 od 29.10.2018. godine o privremeno oduzetim predmetima na ime Ćatović Ernanda, izvršio uvid u fotodokumentaciju Uprave policije - CB Podgorica broj 61-10-244-234/2567 od 12.11.2018. godine,Služenu zabilješku Uprave policije CB Podgorica Ku.br. 846/18 od 13.11.2018. godine, dvije potvrde Uprave policije CB Podgorica Ku.br. 846/18 od 13.11.2018. godine o privremeno oduzetim predmetima na ime Ć. E., Izvještaj Forenzičkog centra Danilovgrad o hemijskom vještačenju br. 4794/18 od 15.11.2018. godine i izvršio uvid u fotodokumentaciju, Izvještaj Forenzičkog centra Danilovgrad o hemijskom vještačenju br. 5016/18 od 18.12.2018. godine i izvršio uvid u fotodokumentaciju, Nalaz i mišljenje sudskog vještaka medicinske struke dr Ž. G., pročitao Zapisnik Kt. br. 197/18, Zapisnik o pregovaranju Kt br. 197/18 i Sporazum o priznanju krivice Kt.br.197/18 svi od 04.04.2019. godine i izvod iz kaznene evidencije Ministarstva pravde Crne Gore na ime optuženog Ć. E. od 01.11.2018. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, koju će optuženi izdržavati u prostorijama za stanovanje, shodno čl. 36 a Krivičnog zakonika Crne Gore, srazmjerna stepenu krivice optuženog i težini počinjenog krivičnih djela, a posebno kada se ima u vidu izraženo iskreno kajanje i prihvatanje krivice za izvršeno krivično djelo, ranije život optuženog, njegovu mladost (1999. godište), odnosno neosuđivanost, koje okolnosti po cjeni suda predstavljaju naročito olakšavajuću okolnosti, koje opravdavaju ublažavanje kazne optuženom ispod zakonom propisanog minimuma, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Imajući u vidu da je optuženi Ć. E. toksikomanski zavisnik o heroinu, a kako to proizilazi iz stručnog i objektivnog nalaza i mišljenja vještaka pihijatra dr. Golubović Željka, to sud nalazi da je optuženom shodno odredbi čl. 71. Krivičnog zakonika Crne Gore, opravdano izeći mjeru bezbjednosti obaveznog liječenja narkomana, koja se ima izvršiti u odgovarajućoj zdravstvenoj ili drugoj specijalizovanoj ustanovi, dok bude postojala potreba za liječenjem, ali ne duže od 3 (tri) godine, kako bi se otklonili stanja i uslovi da optuženi ubuduće vrši krivična djela.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to: opojne droge marihuane u ukupnoj količini od 11,558 grama i heroina u ukupnoj količini od 2,2 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, i to na ime nagrade sudskom vještaku medicinske struke psihijatru mr. spec. Golubović Željku u iznos od 181,50€ i na ime paušala iznos od 100,00€, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, sve u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 25.04.2019.godine
Zapisničar S U D I J A
Novčić Slobodanka Tabaš Predrag
DN-a, po primjerak:

- VDT Podgorica,
- Optuženom,
- Braniocu optuženog,
- A/A.

Postupljeno, dana __________ godine