K. br. 108/16
U IME CRNE GORE
OSNOVNI SUD U PODGORICI, kao prvostepeni, krivični, po sudiji Željki Jovović, uz učešće Danijele Rajković, kao zapisničara, u krivičnom predmetu protiv okrivljenog B. B. iz Podgorice, zbog krivičnog djela ugrožavanje javnog saobraćaja iz čl. 339 st. 3 u vezi st. 1 Krivičnog zakonika Crne Gore, rješavajući po optužnom predlogu Osnovnog državnog tužilaštva iz Podgorice Kt. br. 1387/15 od 18. 02. 2016. godine, nakon glavnog, javnog pretresa održanog dana 12. 04. 2016. godine, u prisustvu zastupnika optužbe Vladana Mihailovića po ovlašćenju ODT-a Podgorica i okrivljenog, donio je i istog dana javno objavio,

P R E S U D U
Okrivljeni:

B. B., JMB xxxxxxxxxxxxx, od oca P. i majke M., rođene V., rođen 24. 04. 19xx. godine u Cetinju, sa prebivalištem u Podgorici u Ulici Vukice Mitrović br. xx, državljanin Crne Gore, završio srednju školu, zaposlen, oženjen, otac dvoje djece, dobrog imovnog stanja, neosuđivan.

Kriv je

Što je:

Dana 20. oktobra 2015. godine, oko 12:30 časova, u Podgorici, na raskrsnici lokalnih puteva u mjestu Mahala, ne pridržavajući se saobraćajnog propisa iz čl. 40 st. 1 ZOBS-a na putevima, tako ugrozio saobraćaj da je doveo u opasnost život i tijelo ljudi na način što, upravljajući putničkim vozilom marke "Renault Megane Scenic" registarskih oznaka PG EN xxx, iz pravca magistralnog puta Podgorica - Golubovci u pravcu groblja Mahala, dolaskom na označenu raskrsnicu nije propustio motocikl NN marke, bez registarskih oznaka, koji je nailazio sa njegove desne strane, a kojim motociklom je, iz pravca marketa "Gold", upravljao oštećeni Š. M., uslijed čega je u raskrsnici došlo do sudara vozila i motocikla, kojom prilikom je oštećeni zadobio lake tjelesne povrede u vidu nekoliko nagnječno-razdernih rana u predjelu desne podlaktice i desne šake, dužine do 0,5 cm, oguljotine kože u predjelu vrha lijevog lakta, promjera 4x3cm, nagnječenja predjela desnog koljena sa otokom u predjelu desnog koljena i nagnječenja krsno-slabinskog predjela, pri čemu je okrivljeni bio svjestan da ovakvom svojom nepropsianom vožnjom može ugroziti javni saobraćaj i dovesti u opasnost život i tijelo ljudi, ali je olako držao da do toga neće doći,
- čime je izvršio krivično djelo ugrožavanje javnog saobraćaja iz čl. 339 st. 3 u vezi st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2. čl. 42 st. 1. čl. 52 st. 2, čl. 53 i 54 Krivičnog zakonika Crne Gore i čl. 226, 229 i 374 Zakonika o krivičnom postupku, izriče
USLOVNU OSUDU

S tim, što mu utvrđuje kaznu zatvora u trajanju od 30 (trideset) dana i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 173,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva iz Podgorice Kt. br. 1387/15 od 18. 02. 2016. godine, okrivljenom B. B. stavljeno je na teret izvršenje krivičnog djela ugrožavanje javnog saobraćaja iz čl. 339 st. 3 u vezi st. 1 Krivičnog zakonika Crne Gore. Zastupnik optužbe je u završnoj riječi izjavio da u cjelosti ostaje pri podnijetom optužnom predlogu, pa je predložio sudu da okrivljenog B. B. oglasi krivim i osudi po zakonu.

Okrivljeni B. B. je u svojoj odbrani, datoj na zapisniku o saslušanju osumnjičenog od 10. 02. 2016. godine kod ODT-a Podgorica i na glavnom pretresu naveo da je kritičnom prilikom upravljao vozilom marke "Renault Scenic", registarskih oznaka PG EN xxx. Kretao se lokalnim putem u mjestu Mahala i to od pravca magistralnog puta Podgorica - Golubovci, prema groblju u Mahali. U jednom trenutku, dolaskom na raskrsnicu neposredno kod groblja, usporio je kretanje i ušao u raskrsnicu. Međutim, sa desne strane mu je naišao motocikl koji je udario u prednji desni bočni dio njegovog vozila, tačnije u predjelu prednjeg desnog točka. Odmah je zaustavio vozilo i prišao čovjeku koji je upravljao motociklom koji je od posledica udara ležao na putu. Radilo se o M. Š. Vidio je da mu je povrijeđeno koljeno. Odmah je pozvao policiju i Hitnu pomoć, koji su došli na lice mjesta, a Hitna pomoć je transportovala M. u bolnicu. Pojasnio je da se radi o nepreglednoj raskrsnici, sa njegove desne strane bilo je žbunasto rastinje koje mu je zaklanjalo vidik, kako njemu tako i motociklisti. Inače, vrlo sporo se kretao ovom prilikom. Po njegovoj procjeni, motociklista se kretao prilično brzo za konkretne uslove, odnosno za raskrsnicu koja nije pregledna. Na glavnom pretresu dodao je da je tačno da se sve desilo onako kako je to navedeno u optužnom predlogu, izazvao je nezgodu i kriv je za istu. U završnoj riječi je naveo da mu je žao što je došlo do predmetne saobraćajne nezgode i što je oštećeni povrijeđen. Nakon nezgode posjećivao je oštećenog, a nakon toga su se čuli i telefonom. Nikada ranije nije imao prekršaj, niti je ikada kažnjavan.

Sud je u dokaznom postupku pročitao zapisnik o uviđaju saobraćajne nezgode Uprave policije CB Podgorica broj 1378/2015 od 20. 10. 2015. godine, po saglasnom predlogu stranaka pročitao nalaz i mišljenje sudskog vještaka saobraćajne struke Đ. V. Kt. br. 1387/15 od 08. 02. 2016. godine, izvršio uvid u medicinsku dokumentaciju na ime oštećenog Š. M., po saglasnom predlogu stranaka pročitao nalaz i mišljenje sudskog vještaka medicinske struke dr K. N. Kt. br. 1387/15 od 12. 01. 2016. godine, pročitao Uvjerenje iz kaznene evidencije na ime okrivljenog B. B. od 24. 02. 2016. godine, izvršio uvid u skicu lica mjesta koja čini sastavni dio zapisnika o uviđaju predmetne saobraćajne nezgode.

Iz zapisnika o uviđaju saobraćajne nezgode Uprave policije Centra bezbjednosti Podgorica broj 1378/2015 od 20. 10. 2015. godine i skice lica mjesta koja čini sastavni dio zapisnika o uviđaju predmetne saobraćajne nezgode utvrđeno je da se saobraćajna nezgoda dogodila na putu M-2- Golubovci - Podgorica, odnosno na raskrsnici lokalnih puteva u mjestu Mahala. U saobraćajnoj nezgodi učestvovali su putnički automobil marke "Renault Megane Scenic", reg. oznaka PG EN xxx, kojim je upravljao B. B. i motocikl, bez reg. oznaka, kojim je upravljao Š. M. Kolovozni zastor lokalnog puta, koji vodi iz pravca magistralnog puta Podgorica - Golubovci, u pravcu groblja Mahala je asfaltni, jedinstven, namjenjen za odvijanje saobraćaja u oba smjera, sa lijeve i desne strane nalazi se zemljana površina. Kolovozni zastor lokalnog puta koji vodi iz pravca marketa "Gold", u pravcu porodične kuće M. je asfaltni, jedinstven, namjenjen za odvijanje saobraćaja u oba smjera, sa desne strane, gledano iz pravca marketa "Gold", prije raskrsnice sa lokalnim putem, nalazi se zemljana površina na kojoj se nalazi zeleno rastinje. Vozilo sa registarskim oznakama PG EN xxx zatečeno je u raskrsnici, prednjim dijelom okrenuto u pravcu groblja Mahala, gledano iz pravca magistralnog puta Podgorica - Golubovci. Motocikl, bez reg. oznaka zatečen je u raskrsnici u nivou lokalnog puta, prevrnut na desnu stranu prednjim dijelom okrenuto u pravcu magistralnog puta Podgorica - Golubovci, gledano iz pravca groblja Mahala. Vozač motocikla M. Š. nije zatečen na licu mjesta, jer je isti transportovan zbog ukazivanja medicinske pomoći. Od materijalnih tragova na licu mjesta zatečeni su tragovi kočenja prednjih točkova vozila PG EN xxx, trag laka i plastike, kao i desna patika motocikliste.

Iz medicinske dokumentacije na ime oštećenog Š. M. i nalaza i mišljenja sudskog vještaka medicinske struke dr K. N. Kt. br. 1387/15 od 12. 01. 2016. godine proizilazi da je oštećeni u saobraćajnoj nezgodi zadobio sledeće tjelesne povrede: nekoliko nagnječno-razdernih rana u predjelu desne podlaktice i desne šake, dužine do 0,5 cm, oguljotina kože u predjelu vrha lijevog lakta, promjera 4x3 cm, nagnječenje predjela desnog koljena sa otokom u predjelu desnog koljena i nagnječenje krsno - slabinskog predjela. Navedene povrede predstavljaju u vrijeme nanošenja, procijenjene kako pojedinačno, tako i u svom ukupnom djelovanju, laku tjelesnu povredu i nastale su uslijed kontakta Š. M. i predmetnog putničkog motornog vozila, te uslijed njegovog pada sa motocikla i kontakta sa podlogom.

Ovako dati nalaz i mišljenje vještaka medicinske struke, sud je u potpunosti prihvatio kao stručan, jasan, precizan i zasnovan na pravilima medicinske struke.

Iz nalaza i mišljenja vještaka saobraćajne struke mr Đ. V. Kt. br. 1387/15 od 08. 02. 2016. godine, sud je utvrdio da je mjesto kontakta bilo u raskrsnici, iznad traga laka i plastike, na skici označeno sa 7, gledano u smjeru kretanja vozila “Renault”, odnosno, u raskrsnici iznad traga laka i plastike, na skici označeno sa 7, na oko 2,80m desno od lijeve ivice kolovoza, gledano iz pravca marketa “Gold” u pravcu porodične kuće M. Do kontakta je došlo udarom prednjeg dijela motocikla na prednji bočni desni dio vozila "Renult Megane Scenic 1.9 DCI" PG EN xxx. Nakon kontakta, motocikl se odbio od vozila i zaustavio s desne strane zadnjeg desnog točka vozila, dok se vozilo "Renault Megane Scenic 1.9 DCI" PG EN xxx, zaustavilo na kraju tragova kočenja, zadnjim desnim točkom u nivou zadnjeg točka motocikla. Zaustavni put vozila "Renault Megane Scenic 1.9 DCI" PG EN xxx, pri posjedovanoj brzini od oko 6,35 m/s, po suvom kolovozu iznosio je oko 8,63 m, a vrijeme zaustavljanja trajalo je oko 1,81 s. Kako na kolovozu prije mjesta kontakta nisu evidentirani tragovi kočenja vozila, već su isti evidentirani poslije mjesta kontakta, znači da je vozač ovog vozila aktivirao radnu kočnicu sa rastojanja od oko 6,35 s. Zaustavni put motocikla, pri posjedovanoj brzini od oko 7,64 m/s po suvom kolovozu iznosio bi oko 11,8 m, a vrijeme zaustavljanja bi trajalo oko 1,99 s. Kako na kolovozu prije mjesta kontakta nisu evidentirani tragovi kočenja motocilka, znači da vozač prije kontakta nije aktivirao radnu kočnicu. Predmetna raskrsnica nije regulisana vertikalnom signalizacijom, a čine je ulice iste važnosti, pa se primjenjuje pravilo desne ruke i u tom smislu motocikl koji se kretao sa desne strane vozila imao je prvenstvo prolaza, što znači da je vozač vozila bio obavezan da propusti motocikl. Vještak zaključuje da je do nezgode došlo usled propusta u vožnji vozača vozila "Renault Megane Scenic 1.9 DCI", reg. oznaka PG EN xxx, koji nije pravovremeno zaustavio vozilo i propustio motocikl bez reg. oznaka, koji je imao prvenstvo prolaza. Način upravljanja vozilom od strane vozača vozila "Renault Megane Scenic 1.9 DCI" PG EN xxx posledica je greške u upravljanju u dijelu nepoštovanja propisa koji obavezuju vozača da mora propustiti vozilo koje mu dolazi s desne strane na raskrsnici puteva iste važnosti koja nije regulisana saobraćajnom signalizacijom, što nije učinio, a što predstavlja osnovni i jedini uzrok nastanka nezgode, dok vozač motocikla bez reg. oznaka nije imao vremensko-prostornih uslova da kočenjem zaustavi motocikl prije mjesta kontakta.

Ovako dati nalaz i mišljenje vještaka saobraćajne struke, sud je u potpunosti prihvatio kao stručan, jasan, precizan i zasnovan na pravilima sobraćajne struke.

Ocjenom svih provedenih dokaza, kako pojedinačno, tako i u njihovoj međusobnoj vezi, dovodeći ih u međusobnu vezu sa odbranom okrivljenog, sud je na nesumnjiv način utvrdio da je okrivljeni B. B. dana 20. oktobra 2015. godine, oko 12:30 časova, u Podgorici, na raskrsnici lokalnih puteva u mjestu Mahala, ne pridržavajući se saobraćajnog propisa iz čl. 40 st. 1 ZOBS-a na putevima, tako ugrozio saobraćaj da je doveo u opasnost život i tijelo ljudi na način što, upravljajući putničkim vozilom marke "Renault Megane Scenic" registarskih oznaka PG EN xxx, iz pravca magistralnog puta Podgorica - Golubovci u pravcu groblja Mahala, dolaskom na označenu raskrsnicu nije propustio motocikl NN marke, bez registarskih oznaka, koji je nailazio sa njegove desne strane, a kojim motociklom je, iz pravca marketa "Gold", upravljao oštećeni Š. M., uslijed čega je u raskrsnici došlo do sudara vozila i motocikla, kojom prilikom je oštećeni zadobio lake tjelesne povrede u vidu nekoliko nagnječno-razdernih rana u predjelu desne podlaktice i desne šake, dužine do 0,5 cm, oguljotine kože u predjelu vrha lijevog lakta, promjera 4x3cm, nagnječenja predjela desnog koljena sa otokom u predjelu desnog koljena i nagnječenja krsno-slabinskog predjela, pri čemu je okrivljeni bio svjestan da ovakvom svojom nepropsianom vožnjom može ugroziti javni saobraćaj i dovesti u opasnost život i tijelo ljudi, ali je olako držao da do toga neće doći, čime je izvršio krivično djelo ugrožavanje javnog saobraćaja iz čl. 339 st. 3 u vezi st. 1 Krivičnog zakonika Crne Gore.

Činjenično stanje sud je utvrdio iz zapisnika o uviđaju saobraćajne nezgode Uprave policije Centra bezbjednosti Podgorica broj 1378/2015 od 20. 10. 2015. godine i skice lica mjesta koja čini sastavni dio zapisnika o uviđaju predmetne saobraćajne nezgode, kao i iz nalaza i mišljenja sudskog vještaka saobraćajne struke iz koga nesumnjivo proizilazi da je saobraćajna nezgoda prouzrokovana isključivo usled propusta u vožnji vozača vozila marke "Renault Megane Scenic", koji nije pravovremeno zaustavio vozilo i propustio motocikl bez registarskih oznaka, koji je imao prvenstvo prolaza, a takav način upravljanja vozilom od strane okrivljenog osnovni je i jedini uzrok nastanka nezgode, pri čemu vozač motocikla bez reg. oznaka nije imao vremensko-prostornih uslova da kočenjem zaustavi motocikl prije mesta kontakta. Ni okrivljeni u svojoj odbrani nije sporio ovako utvrđeno činjenično stanje, navodeći da je izazvao predmetnu saobraćajnu nezgodu i da je učinio za djelo za koje je optužen, opisujući da se kretao lokalnim putem u mjestu Mahala, te da je dolaskom na raskrsnicu neposredno kod groblja usporio kretanje i ušao u raskrsnicu, međutim sa desne strane naišao mu je motociklista koji je udario u prednji desni bočni dio njegovog vozila, koga prethodno nije uočio zbog žbunastog rastinja koje se nalazilo sa njegove desne strane i zaklanjalo mu vidik. Da je kritičnom prilikom oštećeni zadobio tjelesne povrede u vidu nekoliko nagnječno-razdernih rana u predjelu desne podlaktice i desne šake, dužine 0,5 cm, oguljotina kože u predjelu vrha lijevog lakta, promjera 4x3 cm, nagnječenje predjela desnog koljena sa otokom u predjelu desnog koljena i nagnječenje krsno-slabinskg predjela, koje u vrijeme nanošenja, kako pojedinačno, tako i u svom ukupnom djelovanju, predstavljaju laku tjelesnu povredu, sud je utvrdio iz medicinske dokumentacije na ime oštećenog i nalaza i mišljenja vještaka medicinske struke dr K. N.

Okrivljeni se kritičnom prilikom nije pridržavao saobraćajnih propisa iz čl. 40 st. 1 Zakona o bezbjednosti sabraćaja na putevima, kojim je propisano da je na raskrsnici ili u susretu sa drugim vozilom vozač dužan propustiti vozilo koje nailazi sa njegove desne strane, što okrivljeni kritičnom prilikom nije učinio, već dolaskom na raskrsnicu nije propustio motocikl NN marke, bez registarskih oznaka, koji je bio obavezan da propusti, pri čemu je okrivljeni bio svjestan da takvom nepropisnom radnjom može ugroziti javni saobraćaj, ali je olako držao da do toga neće doći, usled čega je došlo do sudara između njegovog vozila i motocikla kojim je upravljao oštećeni, u kome je ošećeni zadobio lake tjelesne povrede, pa se u radnjama okrivljenog kao subjektivni element bića krivičnog djela manifestuje svjesni nehat.

Imajući u vidu prethodno navedeno utvrđeno činjeninčno stanje sud je, na predlog zastupnika optužnog predloga, uz saglasnost okrivljenog, rješenjem odlučio da se kao dokaz neće provoditi saslušanje oštećenog Š. M. u svojstvu svjedoka.

Odlučujući o krivičnoj sankciji za izvršeno krivično djelo, sud je u smislu čl. 42 st. 1 Krivičnog zakonika Crne Gore cijenio sve olakšavajuće i otežavajuće okolnosti na strani okrivljenog, pa je od olakšavajućih okolnosti cijenio njegovo ranije dobro ponašanje i s tim u vezi neosuđivanost, što je sud utvrdio iz Uvjerenja iz kaznene evidencije na ime okrivljenog od 24. 02. 2016. godine, porodične prilike okrivljenog, činjenicu da je oženjen, otac dvoje djece, njegovo korektno držanje pred sudom uz prihvatanje odgovornosti i izraženim žaljenjem zbog izvršenog krivičnog djela, pa je u odsustvu otežavajućih okolnosti okrivljenom shodno čl. 53 i 54 Krivičnog zakonika Crne Gore, izrekao uslovnu osudu, kao u izreci presude, nalazeći da će se upozorenjem uz prijetnju kazne zatvora u trajanju od 30 (trideset) dana i vremenom provjeravanja u periodu od 1 (jedne) godine, na okrivljenog u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika Crne Gore.

Na osnovu čl. 226 i 229 Zakonika o krivičnom postupku sud je obavezao okrivljenog da na ime troškova krivičnog postupka plati iznos od 173,00 €, od čega na ime troškova medicinskog vještačenja iznos od 60,50 €, troškova saobraćajnog vještačenja u iznosu od 82,50 € i na ime sudskog paušala iznos od 30,00 €, koji iznos je odmjeren shodno dužini trajanja postupka, složenosti predmeta i imovinskim prilikama okrivljenog, koje je dužan platiti u roku od 15 dana po pravosnažnosti presude.

Na osnovu čl. 374 Zakonika o krivičnom postupku odlučeno je kao u izreci presude.

OSNOVNI SUD U PODGORICI, dana 12. 04. 2016. godine

ZAPISNIČAR:

S U D I J A:

Danijela Rajković, s.r.

Željka Jovović, s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO: Danijela Rajković
ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom,
- Oštećenom po pravosnažnosti i A/a.

Postupljeno dana ______________
Radnik suda __________________