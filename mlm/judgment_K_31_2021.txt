U IME CRNE GORE
K.br. 31/21
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog B.I., koga brani K.M., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 285/20 od 01.03.2021. godine, koju je na ročištu povodom odlučivanja o sporazumu o priznanju krivice zastupala Tatjana Begović-državni tužilac u Višem državnom tužilaštvu u Podgorici, nakon usvojenog sporazuma o priznanju krivice, dana 05.10.2021. godine, donio je
P R E S U D U
Optuženi:

B.I., zvani "B.", JMB ..., od oca R. i majke S., rodjene M., rodjen .... godine u F...-R. S..., stalno nastanjen u B...-B..., sa trenutnim boravištem u B...-ul. Ž...f... ..., državljanin BiH, neoženjen, završio srednju elektro školu, autoelektričar, nezaposlen, prima naknadu za tjelesno oštećenje, srednjeg imovnog stanja, u pritvoru bio od 24.12.2020. godine od 20,30 časova do 08.02.2021. godine do 13,55 časova.

KRIV JE
Zato što je:

Dana 28.07.2020. godine, u Podgorici i dana 10.10.2020. godine, u Budvi, neovlašćeno prodavao, a dana 24.12.2020. godine, u Budvi i neovlašćeno radi prodaje držao opojnu drogu kokain-supstancu proglašenu za opojnu drogu Pravilnikom o utvrdjivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 26.06.2018. godine i br. 57/18 od 30.08.2018. godine), iako je bio svjestan da postupa neovlašćeno i protivpravno, pa je to i htio, na način što je dana 28.07.2020. godine, D.J. za novčani iznos od 40 eura, prodao dva paketića sa opojnom drogom kokain, masa 0,461 grama i 0,384 grama, dok je dana 10.10.2020. godine, N.M. u B... na benzinskoj pumpi "L...o..." za novčani iznos od 20 eura, prodao neutvrdjenu manju količinu opojne droge kokain, koju opojnu drogu je N. prilikom prilaska službenika policije radi kontrole stavio u usta i progutao, da bi policijski službenici CB Budva, dana 24.12.2020. godine, prilikom ličnog pretresa i pretresa stana i p.m.v. koji koristi optuženi B.I., pronašli i oduzeli opojnu drogu kokain, ukupne mase 2,048 grama, koja je bila upakovana u ukupno 5 manjih pvc kesica, a koja opojna droga je bila namijenjena daljoj prodaji,
- čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore
Pa ga sud primjenom citiranih zakonskih odredbi, te odredbi čl. 32, 33,36, 42, 45,46. st. 1. tačka 3. i 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju 6 (šest) mjeseci, u koju kaznu mu se uračunava vrijeme provedeno u pritvoru, počev od 24.12.2020. godine od 20,30 časova do 08.02.2021. godine do 13,55 časova.

Na osnovu čl. 75. u vezi čl. 300 st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga kokain ukupne neto mase 2,048 grama, koja se ima uništiti po pravosnažnosti presude donijete na osnovu sporazuma o priznanju krivice.

Na osnovu čl. 482. Zakonika o krivičnom postupku, u vezi čl. 112. i 113. st. 1. Krivičnog zakonika Crne Gore.

Od optuženog P.N., ODUZIMA se 60 (šesdeset) eura, kao imovinska korist pribavljenja izvršenjem krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice‚ plani novčani iznos i to: na ime paušala Višem državnom tužilaštvu u Podgorici, 50,00 eura, a na račun Vrhovnog državnog tužilaštva broj 832-1187-31 i da Višem sudu u Podgorici uplati iznos od 50,00 eura na ime paušala, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 285/20 od 01.03.2021. godine, optuženom B.I. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 05.10.2021. godine, Više Državno tužilaštvo dostavilo je sudu sporazum o priznanju krivice, zapisnik o pregovaranju i zapisnik o priznanje krivice optuženog.

Na ročištu za razmatranje sporazuma, održanom dana 05.10.2021. godine, sud je pročitao dokaze predložene optužnicom i to:

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici opuženog B.I., te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, srazmjerna stepenu krivice optuženog i težini počinjenog krivičnog djela, te da će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore. Ovo tim prije, što je optuženi priznao izvršenje krivičnog djela, izrazio iskreno kajanje, prihvatanje krivice zbog izvršenja istog, njegov raniji život, tj. neosudjivanost, koje okolnosti opravdavaju oblažavanje kazne optuženog ispod zakonom propisanog minimuma za predmetno krivično djelo.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanje predmeta, pa je od optuženog oduzeta opojna droga kokaina ukupne neto mase 2,048 grama, koja se ima uništiti po pravosnažnosti presude donijete na osnovu sporazuma o priznanju krivice, a u skladu i sa pomenutim sporazumom o priznanju krivice.

Shodno odredbi čl. 482. Zakonika o krivičnom postupku, u vezi čl. 112. i 113. st. 1. Krivičnog zakonika Crne Gore, optuženom je oduzeta imovinska korist pribavljenja izvršenjem krivičnog djela u iznosu od 60,00 uera, koju je optuženi dužan uplatiti u korist budžeta Crne Gore, u roku od 15 dana od dana pravosnažnosti presude, donijete na osnovu sporazuma o priznanju krivice.

Kako je optuženi oglašen krivim, sud ga shodno čl. 226. i 229. Zakonika o krivičnom postupku, obavezuje i na plaćanje troškova krivičnog postupka i to: na ime paušala Višem državnom tužilaštvu u Podgorici, 50,00 eura, a na račun Vrhovnog državnog tužilaštva broj 832-1187-31 i da Višem sudu u Podgorici uplati iznos od 50,00 eura na ime paušala, u roku od 15 dana od dana pravosnažnosti presude, a sve u skladu sa sporazumom o priznanju krivice koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 05.10.2021. godine
Zapisničar S U D I J A
Novčić Slobodanka s.r. Predrag Tabaš s.r.

PRAVNA POUKA
Protiv ove presude nije dozvoljena žalba
Tačnost otpravka tvrdi i ovjerava službenik suda
Novčić Slobodanka