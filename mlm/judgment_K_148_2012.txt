K
K.br.148/12
HYPERLINK "http://bs.wikipedia.org/wiki/Slika:Coat_of_arms_of_Montenegro.svg" \o "Grb Crne Gore"
U IME CRNE GORE
OSNOVNI SUD U ULCINJU, sudija mr Sanja Mirović, uz učešće zapisničara Milene Škrelje, u krivičnom predmetu protiv optuženog B.G. iz U., kojeg brani R. V., advokat iz U., zbog krivičnog djela prevara iz čl. 244 st.3 u vezi st.1 Krivičnog zakonika, odlučujući po optužnici Osnovnog državnog tužilaštva u Ulcinju Kt.br. 197/07 od 03.04.2009. godine, nakon održanog glavnog i javnog pretresa dana 11.11.2014.god. u prisustvu zastupnika optužbe Osnovnog državnog tužioca u Ulcinju Ferihe Muratović, optuženog, njegovog branioca i punomoćnika oštećenih, donio je a dana 14.11.2014.godine i javno objavio

P R E S U D U
Optuženi B.G., od oca B. i majke M., rođene J., rođen xxxxx. godine u U., gdje i prebiva-M. br.xx, oženjen, državljanin Crne Gore, osuđivan presudom Opštinskog suda u Čačku K.br. 279/98 od 26.06.1998.godine zbog krivičnog djela iz čl.171/1 KZ RS i odmjerena mu je sankcija-zatvor u trajanju od 1.godine i presudom Osnovnog suda u Ulcinju K.br. 92/96 od 27.06.1997.godine zbog krivičnog djela prevara iz čl.149 st.3 u vezi st.1 KZ RCG i odmjerena mu je sankcija zatvor od 6.mjeseci uslovno na 1.godinu.

Na osnovu čl.373 tač.2 Zakonika o krivičnom postupku
OSLOBAĐA SE OD OPTUŽBE
Da je dana 23.07.2002.godine u U. u namjeri da sebi pribavi protivpravnu imovinsku korist, lažnim prikazivanjem činjenica doveo u zabludu H.H. i H.A., oba iz Ulcinja, nudeći im na prodaju zemljište u površini od 599 m2 - katastarska parcela broj 3x podbroj 3xx upisana u listu nepokretnosti broj 5xxx KO U. p. i time ih naveo da sa njim zaključe dana 20.07.2002.godine predugovor o kupoprodaji predmetnog zemljišta za iznos od 8.970,00 eura, koji predugovor je nakon potpisivanja dana 23.07.2002.godine ovjeren kod Osnovnog suda u Ulcinju, te je obećao H. da će po okončanju ostavinskog postupka pok.B.I., a istom je kao jednom od nasljednika pok.B.I. pripao dio zaostavštine i to ¼ ukupne površine od 5.275m2 i parcelacije kompleksa zemljišta, zaključiti ugovor sa podacima uredne identifikacije i izvršiti uknjižbu predmetnih nepokretnosti u katastarskoj evidenciji na ime oštećenih, iako je optuženi prethodno dana 19.07.2007.godine iste nepokretnosti prodao kupcu Đ.G. iz U., na osnovu ugovora o kupoprodaji nepokretnosti Ov.br.13xx/xx od 19.07.2007.godine, a po kojem ugovoru su rješenjem Uprave za nekretnine-Područne jedinice Ulcinj br.954-1986/07 od 23.07.2007.godine predmetne nepokretnosti upisane na ime Đ.G.. kao svojina, zbog čega se oštećeni H. nijesu mogli uknjižiti kao vlasnici kupljenih nepokretnosti, kojom prilikom im je nanijeta šteta u iznosu od 8.970,00 eura, pri čemu je bio svjestan svoga djela i htio nejgovo izvršenje
- čime bi izvršio krivično djelo prevara iz čl.244 st.3 u vezi st.1 Krivičnog zakonika
Jer nije dokazano da je izvršio krivično djelo koje mu se stavlja na teret.

Shodno čl.230 st.1 Zakonika o krivičnom postupku troškovi krivičnog postupka u iznosu od 38,50 eura padaju na teret budžetskih sredstava suda.

Shodno čl.239 st.3 Zakonika o krivičnom postupku oštećeni H.H. i H.A. se upućuju da imovinsko pravni zahtjev ostvare u parničnom postupku.

O b r a z l o ž e n j e
Optužnicom Osnovnog državnog tužilaštva Ulcinj Kt.br.197/07 od 03.04.2009.godine, koju je na glavnom pretresu zastupala Osnovni državni tužilac u Ulcinju Muratović Feriha, stavljeno je na teret optuženom B. G. iz U. izvršenje krivičnog djela prevara iz čl.244 st.3 u vezi st.1 Krivičnog zakonika, na način činjenično bliže opisan u izreci presude. Zastupnica optužbe je do kraja glavnog pretresa precizirala optužnicu te je u svojoj završnoj riječi istakla da je nesumnjivo utvrđeno da je optuženi B.G. postupio prevarno i sa direktnim umišljajem i to ponovnom prodajom jednom već prodatih nepokretnosti i kako bi time sebi pribavio protivpravnu imovinsku korist nanijevši štetu H.H. i A., pa se stoga u njegovim radnjama stiču elementi bića krivičnog djela prevare iz čl.244 st.3 u vezi st.1 Krivičnog zakonika, te je stoga predložio sudu da ga za navedeno djelo oglasi krivim i osudi po zakonu.

Punomoćnik oštećenih je istakao da su u cjeosti dokazani navodi optužbe, da je optuženi dva puta za istu nepokretnost uzeo novac,da ostavinski postupak nije okončao i pozvao H. da zaključe ugovor iz čega proizilazi njegova jasna namjera da ih prevari.

Optuženi B.G. je u svojoj odbrani u cjelosti negirao izvršenje krivičnog djela koje mu se stavlja na teret i istakao da je negdje proljeća 2000.godine, kada je bio teško bolestan i u teškoj materijalnoj situaciji od H.H. zatražio novčanu pomoć, te mu je isti izašao u susret i pozajmio mu ukupno oko 2-3 hiljade maraka. Tom prilikom nisu sačinili nikakav dokument, a usmeno su se dogovorili da ukoliko mu ne vrati pozajmljeni novac on će prodati plac u naselju Đ. (U.p.) koji je naslijedio od svoje babe, te mu vratiti dug ili će H.H. kupiti navedeni plac za 30,000.00 eura i od prodajne cijene odbiti pozajmljeni novac. U junu mjesecu 2007.godine je odlučio da proda navedeni plac i pozvao je prvo H. da mu po prethodnom dogovoru ponudi plac i molio ga da kupi ili da mu vrati pozajmljeni novac. H. je prednje odbio ističući da je plac već njegov i da mu ne duguje ni jedan euro za njega. B. je potom plac prodao Đ.G. Istakao je da sa H.H. nije potpisao nikakav predugovor niti je ovlastio bilo koga da potpiše tako nešto. Iznos koji mu je pozajmio je u svako doba voljan da vrati H. ali ovaj to ne želi. Ponovo je istakao da nije potpisao nikakav predugovor kao ni da ne zna ko je potpisao. Ne zna da li je u vrijeme kada je zaključen predugovor bio na izdržavanju kazne, a ne spori da je bio prije 7 ili 10 godina na izdržavanju kazne zatvora. Punomoćje je dao advokatu Č.i M. da brani njegovog sina pred sudom u vezi neke tuče ali nije mu dao punomoćje za zaključenje predugovora. Prihvata završnu riječ svoga branioca i nema šta da joj doda.

Branilac optuženog, advokat V.R. je u završnoj riječi istakao da u predugovoru od 20.07.2002.godine njegov branjenik nije lažno prikazao činjenice niti prikrio nijednu vezanu za postojanje placa. Članom 7 ugovora predviđeno je da će ugovor da se zaključi po održanom ostavinskom postupku, te su oštećeni imali rok od 6 mjeseci po ZOO da pokrenu postupak kako bi presuda zamijenila kupoprodajni ugovor kojim su se stranke predugovorom obavezale, a u svakom slučaju oštećenima stoji na raspolaganju tužba za vraćanje datog novca (rok zastare 10 godina). U konkretnoj krivičnoj pravnoj stvari mora se primjeniti krivično pravna norma koja je bila na snazi u vrijeme kada se po optužnom aktu okrivljeni tereti da je počinio krivično djelo, jer se po toj krivično pravnoj normi traži namjera kao konstitutivni elemenat ovog krivičnog djela i subjektivni odnos optuženog prema svom činjenju. Namjera bi morala kdo optuženog postojati u vrijeme zaključenja ugovora, dakle 20.07.2002.godine i trebala bi se ogledati u tome da je on kod zaključenja pomenutog ugovora imao za cilj da sebi ili drugome protivpravno pribavi imovinsku korist. Objektivni element obavezno mora biti da je na drugoj strani nastala šteta, u vrijeme zaključenja ugovora oštećeni u ovoj krivici su uvedeni u posjed te optužba nije dokazala osnov, subjektivni element tj. namjeru B.G. da sebi pribavi imovinsku korist jer je oštećene uveo u posjed, a oštećeni su i dalje u tom posjedu. Kvalifikovani oblik ovog djela zahtijeva tačno utvrđenu štetu koja očigledno nije u zemljištu jer ga oštećeni koriste a nije ni u datom novcu jer sudskim putem mogu tražiti isti sa kamatom. Tražio je da sud njegovog branjenika oslobodi od optužbe jer djelo koje mu se stavlja na teret nije krivično djelo.

U dokaznom postupku sud je saslušao svjedoke-oštećene H.H. i H.A., svjedoke K.H., Đ.G.., M.M., L.B., B. R., B. B. i B. D., pročitan je predugovor zaključen dana 20.07.2002.godine, rješenje Uprave za nekretnine-Područne jedinice Ulcinj br.954-2193/07 od 15.08.2007.godine, rješenje Uprave za nekretnine-PJ Ulcinj br.060-2223/07 od 16.08.2007.godine, ugovor o kupoprodaji nepokretnosti od 19.07.2007.godine, rješenje Uprave za nekretnine PJ Ulcinj br.954-1968/07 od 23.07.2007.godine, izvršen je uvid u list nepokretnosti broj 5xx Uprave za nekretnine PJ Ulcinj od 28.06.2007.godine, pročitan je nalaz i mišljenje vještaka finansijske struke N. V. od 25.12.2008.godine, izvod iz kaznene evidencije za optuženog izdat od Uprave policije-Ispostave Ulcinj br.03-245-4209 od 09.10.2009.godine.

Iz iskaza oštećenog H.H. proizilazi da su u julu 2002.godine on i njegov brat H.A. kupili od B.G. i ostalih nasljednika njegove majke pok.B.I. nepokretnost u površini od 599 m2 označenu kao katastarska parcela broj 3 pod br.3xxx sa lista nepokretnosti broj 5xxx KO U.p. i s tim u vezi zaključili predugovor Ov.br.2433/020 od 23.06.2002.godine kada su i isplatili kupoprodajnu cijenu. Nakon toga su ušli u posjed na način što su postavili kolčeve i žičanu ogradu. Uz pomoć B. R., brata optuženog učestvovali su u izgradnji puta. Na postojećem placu su posjekli sadnice mandarina i uredno održavali ogradu. Aprila mjeseca 2007.godine dao je B. R. određeni novčani iznos kako bi izvršio uknjižbu predmetnog placa na njegovo i ime njegovog brata, obzirom da ostavinski postupak ni nakon toga nije završen. Nakon 2-3 dana nazvao ga je B. R. i rekao mu je da ne može da izvrši uknjižbu jer se posvađao sa bratom G., te da će uknjižbu izvršiti G., te mu je tom prilikom vratio dio novca koji mu je dao. Nakon toga se čuo sa G. koji mu je rekao da će završiti upis ove nepokretnosti i tražio mu je oko 150 eura. Taj novac je istog dana preuzeo njegov sin koji mu je nakon par dana rekao da će upis biti realizovan za 2-3 dana. Nakon toga su zbog zdravstvenih problema pošli u Beograd te se nisu interesovali o detaljima upisa. Nakon 2-3 mjeseca nazvao ga je N. S., zet G., koji mu je rekao da je G. završio ostavinski postupak i da je predmetni plac prodao Đ.G.. Kada je došao u Ulcinj otišao je kod kuće B.G. da bi ga pitao da li je ponovo prodao predmetnu nepokretnost, na šta mu je isti odgovorio da nije i zajedno su pošli kod advokata Č. M. i u njegovom prisustvu mu je potvrdio da nije prodao. Međutim, G. ih je držao u zabludi, te smatra da je htio da dobije na vremenu kako bi izvršio uknjižbu na Đ.G.., a ovaj na M.M.. Sreo se sa pomenutim licima i predočio im je predugovor, na šta su rekli da su prevareni. Pridružio se krivičnom gonjenju dok će odštetni zahtjev ostvariti u parnici.

Iz iskaza oštećenog H.A. proizilazi da je njegov brat H. sve završio sa B.G. i da on u tome nije imao udjela, već se formalno vodio kao suvlasnik a koristi plac zajedno sa bratom obzirom da žive u zajednici. On i njegov brat su u posjedu ovog placa od dana kada je zaključen predugovor a istog dana su imanje ogradili žicom, tako da su i dan danas u posjedu istog, dalje, posjekli su mandarine koje su bile na placu, izgradili su pristupni put, posjekli borove, tako da plac i dan danas koriste. Na njemu nijesu ništa gradili dok se parnični spor ne završi. Pridružio se krivičnom gonjenju dok će imovinsko pravni zahtjev ostvariti u parnici.

Svjedoci B. D., B. B., B.G. i L.B. koristili su se svojim pravom da u ovoj krivično pravnoj stvari ne svjedoče, s obzirom da su u pitanju lica oslobođena dužnosti svjedočenja.

Iz iskaza svjedoka M. M. proizilazi da je isti kupio plac od Đ.G.. bliže označen u listu nepokretnosti broj 5xxx KO U.p.. Prije ovjere ugovora provjerio je dokumentaciju i list nepokretnosti koji je prebačen sa prodavca B.G. na kupca Đ.G.., te je utvrdio da nikakvih tereta nije bilo pa smatra da je savjestan kupac. Par dana nakon što je kupio plac pozvao ga je H.H. i rekao mu da je plac njemu prethodno prodat od strane B.. On nije ogradio plac već se dogovorio sa oštećenima da plac ne dira dok se parnični postupak ne završi. Oštećeni H. i A. ogradili su plac žicom, a on tu žicu nije dirao niti dan danas koristi plac mada je upisan kao vlasnik, a ima zabilježbu spora i zabranu prometa dok se ne utvrdi ko je pravi vlasnik. Na plac više ni ne ide, ne zna u kakvom je stanju a sve ovo dok se spor ne okonča.

Iz iskaza svjedoka Đ.G.. proizilazi da je isti izjavio da je u junu ili julu mjesecu 2007.godine, sjedio u kafiću "B." sa B.G. gdje su zajedno pili kafu. Kroz razgovor, a znajući da se Đ. bavi kupovinom i prodajom nekretnina B. je ponudio da mu proda svoj plac za određeni iznos novca. Đ. je smatrao da mu ovaj traži više novca nego što zemljište zaista vrijedi, pa su se dogovorili za manju cijenu, te je kupio plac 4 do 5 dana nakon što mu je to B. i ponudio. Prethodno je provjerio da se plac vodi na B.G., a i više puta je obilazio plac i vidio da je isti ograđen, te ga je mjesec i po dana nakon što ga je kupio od B.a prodao M. M.. Više potencijalnih kupaca je vodio na plac prije nego što ga je M. kupio. Nakon par dana M. se uknjižio kao vlasnik i koliko je svjedoku poznato isti se još uvjek vodi kao vlasnik, ali ima zabranu otuđivanja navedenog placa zbog sudskog spora koji se vodi u parnici. Nakon nekoliko dana pošto je plac prodao M. Đ. je pozvao H.H. i rekao mu da je navedeni plac B. prethodno prodao njemu. Đ. je uzeo sve papire koje je posjedovao i otišao u kafić "A.i" i objasnio se sa H. oko nastale situacije.

Iz iskaza svjedoka K.H. proizilazi da isti radi kao savjetnik kod Uprave za nekretnine PJ Ulcinj gdje mu je predat u obradu predmet upisa prava na nepokretnostima sa B. na ime Đ.G.. te je na osnovu Zakona o državnom premjeru katastra nepokretnosti izvršio uknjižbu sporne nepokretnosti na osnovu ugovora o kupoprodaji Ov.br.1739/07 od 19.07.2007.godine. Na predmetnim nepokretnostima nije bilo zabilježbi opterećenja, niti hipoteke tako da je upis bio dozvoljen. Nakon toga je podnijet zahtjev za upis sa Đ.G.. na ime M. M, a po osnovu kupoprodajnog ugovora. Na pretresu je dodao da su rješenje o uknjižbi dostavili strankama u postupku. Nisu dobili nikakvu naknadnu saglasnost za upis. Od strane oštećenih nikada mu se niko nije obraćao sa zahtjevom za zabilježbu predugovora. Nakon što je imovina prodata M. M., H. su se javili kod načelnika Katastra, nakon čega je upisana zabilježba spora. Od strane načelnika obavješten je da je oštećenima kao stranka u postupku koji su se izjasnili da je zemljište njihovo data mogućnost da se žale na rješenje kojim je M.M. upisan kao vlasnik. Iz dostavnice iz 16.08.2007.godine, proizilazi da je H.H. primio rješenje kojim je M. 15.08.2007.godine upisan kao vlasnik. H. se nisu ni žalili na to rješenje već su zaštitu tražili pred parničnim sudom.

Iz predugovora o kupoprodaji zaključenog dana 20.07.2002.godine proizilazi da su B.G., B. R., S. M. i L.B. sklopili navedeni predugovor kao nasljednici pok.B.I., te da je B.G. prodao svoj dio za 8.970,00 eura H.H. i A. koji su ušli u posjed. Glavni ugovor će zaključiti nakon što se završi ostavinski postupak.

Iz rješenja Uprave za nekretnine-Područne jedinice Ulcinj br.954-2193/07 od 15.08.2007.godine u bitnome proizilazi da je dozvoljen upis promjene prava u listu nepokretnosti broj 562 KO U.p. pa je sa imena Đ.G.. na ime M. M..

Iz rješenja Uprave za nekretnine-PJ Ulcinj br.060-2223/07 od 16.08.2007.godine u bitnome proizilazi da je dozvoljen upis zabilježbe u G listu „spor pred Sudom u Ulcinju do okončanja parničnog postupka“ na imovini sa Ln.br.5xxx KO U.p. upisano kao svojina Đ.G...

Iz ugovora o kupoprodaji nepokretnosti od 19.07.2007.godine u bitnome proizilazi da je B.G. prodao Đ.G..u nepokretnost bliže određenu u Ln.br.5xxx KO U.p..

Iz rješenja Uprave za nekretnine PJ Ulcinj br.954-1968/07 od 23.07.2007.godine bitnome proizilazi da je dozvoljen upis promjene prava u listu nepokretnosti broj 5xxx KO U.p. pa je sa imena B.G. navedena nepokretnost upisana na ime Đ.G...

Uvidom u list nepokretnosti broj 5xxx Uprave za nekretnine PJ Ulcinj od 28.06.2007.godine utvrđeno je da je navedena imovina upisana kao svojina Đ.G...

Iz nalaza i mišljenja vještaka finansijske struke N. V. od 25.12.2008. godine proizilazi da je vrijednost predmetnog zemljišta 8.970,00 eura i za taj iznos oštetio H.H. i A.

Iz izvoda iz kaznene evidencije za optuženog izdatog od Uprave policije-Ispostave Ulcinj 25 br.03-245-4209 od 09.10.2009.godine proizilazi da je optuženi B.G. osuđivan presudom Opštinskog suda u Čačku K.br.279/98 od 26.06.1998.godine zbog krivičnog djela iz čl.171/1 KZ RS i odmjerena mu je sankcija zatvor u trajanju od 1 godine i presudom Osnovnog suda u Ulcinju K.br.92/96 od 27.06.1997.godine zbog krivičnog djela prevara iz čl.149 st.3 u vezi st.1 KZ RCG i odmjerena mu je sankcija zatvor od 6 mjeseci uslovno na 1 godinu.

Ocjenom navoda optužbe te svih provedenih dokaza kako pojedinačno tako i u njihovoj međusobnoj vezi sud je našao da nije dokazano da je B.G. izvršio krivično djelo prevara iz čl.244 st.3 u vezi stava 1 Krivičnog zakonika u vrijeme, mjesto i na način kao u izreci presude, zbog čega ga je sud oslobodio od optužbe.

Sud će najprije istaći da nije prihvatio odbranu optuženog B.G. jer je ista prevashodno suprotna predugovoru o kupoprodaji u čiju istinitost sud nije posumnjao.Radi se o sudski ovjerenom dokumetu čiju autentičnost su potvrdili i oštećeni H.H. i H.A. a sud je njihovim iskazima u tom dijelu povjerovao. Nesporno je tokom postupka utvrdjeno da su danom potpisivanja ugovora oštećeni uvedeni u posjed navedenog placa. Na istom se tada nijesu uspjeli uknjižiti kao vlasnici kod Uprave za nekretnine jer ostavinski postupak iza smrti pok. B.I. nije bio završen te stoga nijesu mogli ni sačiniti ugovor koji bi predstavljao osnov sticanja prava svojine. Međutim, prema navodima svjedoka K.H. koji je u konkretnom kao službenik Uprave za nekretnine postupao u navedenom predmetu, a u istinitost njegovog iskaza sud nije posumnjao, oštećenima je i nakon prodaje predmetnog placa od strane Đ. konačnom kupcu M., pružena mogućnost da se žale na rješenje o upisu prava svojine ovog lica što isti nijesu iskoristili već su zaštitu prava potražili pred parničnim sudom.Nadalje,imajući u vidu da je optuženi odlučno negirao izvršenje krivičnog djela, te da su se svjedoci B. R. i L.B., koji su potpisnici predugovora o kupoprodaji, te B. B. i B. D. za koje je od strane oštećenih navedeno da su primili posljednju ratu kupoprodajne cijene, koristili svojim pravom da ne svjedoče obzirom da su najbliži srodnici optuženog, sud je ostao uskraćen da iz njihovih iskaza utvrdi odlučne činjenice koje se tiču potpisivanja predmetnog predugovora i isplate kupoprodajne cijene. Međutim kako u vrijeme potpisivanja predmetnog predugovora još uvijek nije bio okončan ostavinski postupak iza smrti njihovog pravnog prethodnika B.I. jasno je da su B. R. i L.B.,te njihova sestra sada pokojna S. M., samo formalno bili potpisnici predmetnog predugovora kao nasljednici pok.B.I.. Nakon potpisivanja predugovora oštećeni H. uvedeni su u posijed. Stoga sud nije mogao utvrditi da je za oštećene nastupila šteta obzirom da su oštećeni H.H. i A. danom zaključenja pomenutog predugovora ušli u posjed navedenog placa kako to proizilazi iz njihovih iskaza koje je sud prihvatio cijeneći ih iskrenim i uvjerljivim, te iskaza svjedoka M. M. koji je upisan kao vlasnik placa, prema istom se vlasnički ponašaju jer su plac ogradili i posjekli šiblje koje se na njemu nalazilo, napravili pristupni put do istog, čitavo vrijeme pa i dan danas su u posjedu predmetnog zemljišta, te stoga kod njih nije nastupilo nikakvo umanjenje imovine. Stoji činjenica da se oštećeni nijesu upisali kao vlasnici na predmetnom zemljištu ali su isti to mogli učiniti po saznanju da je plac kupio M. koja prilika im je pružena da u žalbenom postupku Uprave za nekretnine izjave žalbu na rješenje o upisu M. kao vlasnika.Jasno je da je u konkretnom slučaju riječ o višestrukom otuđenju nepokretnosti koja se u parničnom postupku rješava prema odredba Zakona o svojinsko pravnim odnosima u gradjanskom pravu.

Dakle, za postojanje krivičnog djela prevare neophodno je nastupanje štete pod kojom se podrazumjeva svako umanjenje imovine a koji element krivičnog djela u konkretnom slučaju nije dokazan. Prema tome, navođenje nekog lica na činjenje predstavlja krivično djelo prevare samo u slučaju ako je usljed tog činjenja nastupila šteta na imovini obmanutog lica ili drugog lica. Ako nema štete onda nema ni svršenog krivičnog djela prevare. Krivično djelo prevare je svršeno kada je lice koje je dovedeno u zabludu ili je u njoj održavano, pod uticajem te zablude, učinilo nešto ili je propustilo da nešto učini i time prouzrokovalo štetu na račun svoje ili tuđe imovine. Navođenje nekog lica obmanom da nešto učini ili ne učini, na štetu svoje ili tuđe imovine, treba da se vrši u namjeri pribavljanja sebi ili drugog neke protivpravne imovinske koristi, koja namjera treba da postoji kod učinioca u vrijeme kada drugo lice dovodi u zabludu. Naime, u postupku nije dokazano da je optuženi B.G. u momentu zaključenja predugovora sa oštećenima H.H. i H.A. imao namjeru da sebi pribavi protivpravnu imovinsku korist, koja predstavlja bitno obilježje predmetnog krivičnog djela i koja mora postojati od početka obligaciono pravnog odnosa, a imajući u vidu da je iz sadržine materijalnih dokaza provedenih na pretresu utvrđeno da je optuženi uveo oštećene u posjed koji nikada nije ometao, upućuje na zaključak da nije imao prevarnu intenciju,te ga je sud shodno čl.373 tač.2 Zakonika o krivičnom postupku oslobodio od optužbe.

Sud je cijenio i ostale dokaze pa je našao da isti nijesu od uticaja na drugačije presuđenje u ovoj krivično pravnoj stvari.

Shodno čl.230 st.1 Zakonika o krivičnom postupku troškovi krivičnog postupka u iznosu od 38,50 eura padaju na teret budžetskih sredstava suda.

Shodno čl.239 st.3 Zakonika o krivičnom postupku oštećeni H.H. i H.A. su upućeni da imovinsko pravni zahtjev ostvare u parničnom postupku s obzirom na vrstu donešene odluke u ovom postupku.

Na osnovu izloženog primjenom citiranih zakonskih propisa odlučeno je kao u izreci presude.

OSNOVNI SUD U ULCINJU

Dana 14.11.2014.god.

S U D I J A
Mr Sanja Mirović
PRAVNA POUKA: Protiv ove presude može se izjaviti žalba Višem sudu u Podgorici, preko ovog suda, u roku od 15 dana, od dana prijema prepisa iste.