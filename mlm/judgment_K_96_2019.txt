U IME CRNE GORE
K.br. 96/19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog G. D. koga brani M. M. adv. iz P..., po zamjeničkom punomoćju advokata po službenoj dužnosti optuženog Đ. P., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužilaštva u Podgorici Kt.br. 98/19 od 03.09.2019. godine, koju je na ročištu povodom odlučivanja o sporazumu o priznanju krivice zastupala Maja Jovanović, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 13.03.2020. godine, donio je
P R E S U D U
Optuženi:

G. D., JMB ..., od oca M. i majke Z., rođene N., rođen .... godine u P..., sa prebivalištem u P..., B... S... K... br. ..., državljanin Crne Gore, konobar, zaposlen u kurirskoj službi "R...", neoženjen, bez djece, lošeg imovnog stanja, neosuđivan
KRIV JE
Zato što je:

Dana 13.06.2019. godine u Podgorici, u B... S... K... br. ..., neovlašćeno radi prodaje držao opojnu drogu i to kokain, marihuanu i MDMA - supstance koje su Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 26.06.2018. godine), proglašene za opojnu drogu, na način što je, u stanu u kojem živi, držao jedno PVC pakovanje sa opojnom drogom kokain, u ukupnoj količini 11,840 grama, deset pakovanja sa opojnom drogom marihuanom, u ukupnoj količini od 1.013,044 grama, 205 tableta opojne droge MDMA, u ukupnoj količini od 101,693 grama, kao i jednu vagu za precizno mjerenje, a koja opojna droga je pronađena od strane ovlašćenih policijskih službenika prilikom pretresa stana, pri čemu je bio svjestan svog djela i htio je njegovo izvršenje,
- čime je izvršio krivično djelo - neovlašćeno proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 32, 33, 36, 42, 44, 45 i 46 Krivičnog zakonika Crne Gore,
O S U Đ U J E
Na kaznu zatvora u trajanju od 9 (devet) mjeseci, kao glavnu kaznu i novčanu kaznu u iznosu od 7.000,00 € (sedamhiljada eura), kao sporednu kaznu, koju je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice i to na račun budžeta Crne Gore broj 832-7113-04, a ukoliko optuženi novčanu kaznu ne plati u roku, sud će novčanu kaznu zamijeniti kaznom zatvora, tako što će za svakih započetih 25,00€ (dvadesetpet) novčane kazne odrediti jedan dan kazne zatovra, s tim da kazna zatovra ne može biti duža od 6 (šest) mjeseci.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice Višem državnom tužilaštvu u Podgorici, uplati iznos od 100,00€ na ime paušala, na račun Vrhovnog državnog tužilaštva broj 832-1187-31, kao i 100€ na ime sudskog paušala Višem sudu u Podgorici, na broj žiro računa 832-7113-04, te da na ime nagrade i nužnih izdataka branioca po službenoj dužnosti uplati iznos od 480,00€, a sve u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJA PREDMETA
ODUZIMA SE opojna droga kokain u količini od 11,840 grama deset pakovanja sa opojnom drogom marihuanom, u ukupnoj količini od 1.013,044 grama, 205 tableta opojne droge MDMA u ukupnoj količini od 101,693 grama, kao predmeti upotrebljeni za izvršenje krivičnog djela, a koja droga se ima uništiti po pravosnažnosti presude donijete na osnovu sporazuma o priznanju krivice, kao i vagu za precizno mjerenje, kao sredstvo upotrebljeno za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 98/19 od 03.09.2019. godine, optuženom G. D., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 10.03.2020. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 13.03.2020. godine, sud je na saglasan predlog stranaka pročitao dokaze predložene optužnicom i to: zapisnik o pretresanju stana i drugih prostorija Uprave policije - Centar bezbjednosti Podgorica Ku.br. 515/19 od 13.06.2019. godine, i izvršio uvid u fotodokumentaciju Uprave policije - CB Podgorica, broj 17/03-4-1135/1342 od 13.06.2019. godine, potvrdu o privremeno oduzetim predmetima Uprave policije - Centar bezbjednosti Podgorica Ku.br. 515/19 od 13.06.2019. godine na ime optuženog G. D., izvještaj o hemijskom vještačenju Forenzičkog centra u Danilovgradu br. 2359/19 od 05.07.2019. godine i izvršio uvid u fotodokumentaciju koja je sastavni dio izvještaja, pročitao Zapisnik o pregovaranju Kt.(sp)br.16/20 od 10.03.2020.godine, Zapisnika priznanju krivice optuženog Kt.(sp) br. 16/20 od 10.03.2020.godine i Sporazum o priznanju krivice optuženog Kt.(sp) br. 16/20 od 10.03.2020. godine i pročitao izvod iz kaznen evidencije Ministarstva pravde broj 05/2-72-12995/19 od 26.09.2019. godine, na ime optuženog G. D..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranka, sud je najprije, u smislu čl. 42. Krivičnog zakonika, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti), pa je od olakšavajućih okolnosti na strani optuženog cijenio, raniji život, tj. neosuđivanost a što je sud utvrdio iz izvoda iz kaznene evidencije za optuženog, priznanje izvršenja krivičnog djela, prihvatanja krivice i iskreno kajanje za učinjeno krivično djelo, dok otežavajućih okolnosti nije bilo, pa je imajući u vidu naprijed navedene olakšavajuće okolnosti, po ocjeni suda kazna zatvora u trajanju od 9 (devet) mjeseci, kao glavna kazna i novčana kazna u iznosu od 7.000,00€ (sedamhiljada eura), kao sporedna kazna, srazmjerna stepenu krivice optuženog i težini počinjenog krivičnog djela, nalazeći da će se ovako odmjerenom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga kokain u količini od 11,840 grama deset pakovanja sa opojnom drogom marihuanom, u ukupnoj količini od 1.013,044 grama, 205 tableta opojne droge MDMA u ukupnoj količini od 101,693 grama, koja droga se ima uništiti po pravosnažnosti presude donijete na osnovu sporazuma o priznanju krivice, kao i vaga za precizno mjerenje, kao sredstvo upotrijebljenog za izvršenje krivičnog djela.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, od po 100 eura, ta da na ime branioca po službenoj dužnosti uplati iznos od 480,00€, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 13.03.2020.godine
Zapisničar S u d i j a
Novčić Slobodanka Tabaš Predrag
DN-a:

- VDT Podgorica
- Optuženom
- Braniocu optuženog
-A/A
Pos.dana_____________godine