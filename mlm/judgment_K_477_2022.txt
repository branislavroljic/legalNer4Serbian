K. br. 477/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Dejane Harović, u krivičnom postupku protiv okrivljenog F. S., zbog krivičnog djela nedozvoljeno držanje oružja i eksplozivnih materija iz člana 403 st. 1 Krivičnog zakonika Crne Gore, nakon javnog glavnog pretresa održanog 20.12.2022. godine, u prisustvu državne tužiteljke Milice Mandić i okrivljenog, istog dana izrekao je i objavio,
P R E S U D U
Okrivljeni: F. S., JMB ..., sa nadimkom F., od oca S. i majke Z., rođene H., rođen ... godine u P., Republika Kosovo, sa prebivalištem u T., ..., državljanin Crne Gore, razumije crnogorski jezik, njegov jezik je albanski, poljoprivrednik, neoženjen, bez djece, pismen, završio osnovnu školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 28. oktobra 2019. godine, u Tuzima, u mjestu Šipčanik, svjestan svog djela, čije izvršenje je htio, znajući da je njegovo djelo zabranjeno, neovlašćeno držao eksplozivne materije, na način što je suprotno čl. 38 st. 1 Zakona o eksplozivnim materijama ("Službeni list Crne Gore", br. 49/2008, 58/2008, 31/2014 i 31/2017), bez odobrenja nadležnog organa uprave, u svojoj porodičnoj kući držao 1.520,8 gr i 105,1 gr privrednog eksploziva,
- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Na osnovu čl. 75 Krivičnog zakonika Crne Gore prema okrivljenom se izriče:

MJERA BEZBJEDNOSTI
ODUZIMANjE PREDMETA
Oduzima se od okrivljenog 1.520,8 gr i 105,1 gr privrednog eksploziva, kao predmet upotrijebljen u izvršenju krivičnog djela.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom F. S. je optužnim predlogom Osnovnog državnog tužilaštva u Podgorici Kt. br. 1233/19 od 20.07.2022. godine stavljeno na teret krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore. Zastupnik optužbe je u završnoj riječi predložio sudu da okrivljenog oglasi krivim i osudi po zakonu.

Okrivljeni F. S. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret, saglasno u bitnom navodeći da je još 2009. godine ili 2010. godine, sa bratom radio bunar, ispred kuće u kojoj živi. Oko bunara su radila dva radnika, jedan iz Albanije, drugi sa Kosova, i oni su donijeli taj eksploziv za bunar, da razbiju stijenu kada prilikom kopanja naiđu na nju. Oni su iskoristili dio eksploziva, a dio je ostao za kasnije ako im bude trebalo da se bunar produbi. On je taj eksploziv ostavio u sobi na drugom spratu njegove kuće. Tek kada su stigli policijaci sjetio se ekspoloziva i to povezao sa radovima oko bunara. Eksploziv je bio zamotan u crvenoj kesi i on ga je pomjerao kada mu je smetao, kada bi unosio neke druge stvari u sobu. Nije imao i nema dozvolu za držanje i nabavku eksploziva.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE 1138/2022 od 26.07.2022. godine. Na taj način je tokom postupka nesumnjivo utvrđeno da je okrivljeni dana 28. oktobra 2019. godine, u Tuzima, u mjestu Šipčanik, neovlašćeno držao eksplozivne materije, na način što je suprotno čl. 38 st. 1 Zakona o eksplozivnim materijama ("Službeni list Crne Gore", br. 49/2008, 58/2008, 31/2014 i 31/2017), bez odobrenja nadležnog organa uprave, u svojoj porodičnoj kući držao 1.520,8 gr i 105,1 gr privrednog eksploziva.

Okrivljeni se nije pridržavao čl. 38 st. 1 Zakona o eksplozivnim materijama, kojim je propisano da se fizičkom licu može odobriti nabavka najviše pet kilograma eksplozivnim materija, 50 komada sredstava za paljenje i odgovarajuća količina sporogorećeg štampina. Istim članom je propisano i da eksplozivnim materijama iz stava 1 ovog člana može da rukuje samo lice kome je izdato odobrenje za vršenje poslova miniranja, u skladu sa ovim zakonom. U dozvoli za nabavku eksplozivne materije koja se izdaje fizičkom licu određuje se i mjesto nabavke te materije, koje je najbliže mjestu upotrebe eksplozivne materije. Fizičko lice koje je nabavilo eksplozivne materije dužno je da nakon upotrebe preostale količine tih materija vrati privrednom društvu, drugom pravnom licu ili preduzetniku od kojeg je nabavilo eksplozivne materije ili da obezbijedi da ih uništi stručno osposobljeno lice i da o tome obavijesti Ministarstvo i organ uprave nadležan za poslove policije. Takođe, članom 37 st. 1 istog zakona je propisano da dozvolu za nabavku eksplozivnih materija izdaje Ministarstvo na zahtjev privrednog društva, drugog pravnog lica, preduzetnika i fizičkog lica. Time što je držao predmetni privredni eksploziv, koji je nabavio bez prethodno izdate dozvole nadležnog organa uprave, okrivljeni je prekršio citirane zakonske propise.

Cijeneći subjektivni odnos okrivljenog prema izvršenom djelu, sud nalazi da je okrivljeni bio svjestan da postupajući na naprijed opisani način, odnosno da time što je držao eksplozivne materije, bez odgovarajuće dozvole o držanju eksplozivnim materija, vrši krivično djelo, što je nesumnjivo i htio. Time je u radnjama okrivljenog pored objektivnih ostvaren i subjektivni element bića krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Prilikom odlučivanja o krivičnoj sankciji, sud je shodno čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je lošeg imovnog stanja, da živi sa majkom od 73 godine i da se jedini brine o njoj, budući da mu je brat umro, te njegov raniji život, odnosno neosuđivanost, a što je utvrđeno iz izvoda iz registra kaznenih evidencija Ministarstva pravde, ljudskih i manjinskih prava KE 1138/22 od 26.07.2022. godine, njegovo držanje nakon učinjenog krivičnog djela ispoljeno kroz jasno i potpuno priznanje i izraženo kajanje, dok otežavajućih okolnosti nije bilo. Imajući u vidu navedene okolnosti, sud je okrivljenom, shodno čl. 53 i čl. 54 Krivičnog zakonika Crne Gore, izrekao uslovnu osudu kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od tri mjeseca i vremenom provjeravanja od godinu dana, na okrivljenog u dovoljnoj mjeri uticati da ubuduće ne vrši krivična djela, jer na to ukazuje kako njegov raniji život, tako i činjenica da u periodu nakon tri godine od izvršenja predmetnog krivičnog djela okrivljeni nije ispoljio sličan vid ponašanja. Time će se uspješno ostvariti svrha uslovne osude iz čl. 52 st. 2 Krivičnog zakonika Crne Gore, a u okviru opšte svrhe propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Na osnovu člana 75 Krivičnog zakonika Crne Gore, sud je optuženom izrekao mjeru bezbjednosti oduzimanje predmeta, odnosno 1.520,8 gr i 105,1 gr privrednog eksploziva, s obzirom na to da se radi o predmetu koji je upotrijebljen u izvršenju krivičnih djela.

S obzirom na to da je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime pušalnih troškova krivičnog postupka plati iznos od 30,00 €, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 20.12.2022. godine
ZAPISNIČARKA S U D I J A
Dejana Harović,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Dejana Harović