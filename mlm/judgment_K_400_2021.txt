Posl. br. K. 400/21/21
U IME CRNE GORE
Osnovni sud u Kotoru, kao nadležni prvostepeni krivični sud, po sudiji Momirki Tešić, uz učešće zapisničara Jelene Marković, u krivičnom predmetu protiv okrivljenog J.D., zbog krivičnog djela nasilničko ponašanje na sportskoj priredbi ili javnom mjestu iz čl. 399a Krivičnog zakonika CG, koji se vodi po optužnom predlogu ODT-a K. Kt. br. 679/21 od 10.12.2021 godine, nakon održanog glavnog i javnog pretresa dana 14.2.2022 godine, u prisustvu državne tužiteljke iz ODT-a K., T. Č. i okrivljenog, istog dana donio je i javno objavio sledeću
P R E S U D U
Okrivljeni J.D.,JMB., od oca M. i majke D., rođene V.,rođen 05.07.1997 g. u C., stalno nastanjen u K.,R. bb,državljanin CG.,pomorac, neoženjen, bez djece, sa završenom SSS, srednjeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je
Dana 27.10.2021 g. oko 14:00 časova, u sportski objekat – stadion fudbalskog kluba „Bokelj“, koji se nalazi u naselju Škaljari, opština K., za vrijeme fudbalske utakmice između FK „Bokelj“ i FK „Sutjeska“,unio na tribinu i među gledaoce, pirotehničko sredstvo–baklju, koju je tokom utakmice zapalio, pri čemu je bio svjestan svog djela i njegove zabranjenosti, a čije izvršenje je htio,
- čime je izvršio krivično djelo nasilničko ponašanje na sportskoj priredbi ili javnom mjestu iz člana 399a stav 1 Krivičnog zakonika Crne Gore.

-pa mu sud na osnovu naprijed navedene krivično pravne odredbe te odredbi čl.3,5,8,13,15,36,42,45,46,52,53 i 54 KZ-a CG i čl. 368 i 374 ZKP-a izriče
USLOVNU OSUDU

Kojom utvrđuje kaznu zatvora u trajanju od 4 ( četiri ) mjeseca i istovremeno određuje da se kazna neće izvršiti ukoliko okrivljeni za vrijeme od jedne godine od dana pravosnažnosti presude ne učini novo krivično djelo.

I na osnovu člana 39. Krivičnog zakonika CG, sud okrivljenom J.D., izriče
NOVČANU KAZNU u iznosu od 200,00 ( dvijestotine ) eura koju će platiti u roku od 30 dana od dana pravosnažnosti presude, a koja će se u slučaju da je ne plati u navedenom roku zamijeniti kaznom zatvora tako što će se za svakih 25,00 eura novčane kazne odrediti jedan dan kazne zatvora.

Dužan je okrivljeni na ime sudskog paušala uplatiti iznos od 50,00 eura, u korist budžeta CG, na žiro račun broj 832-16-52 u roku od mjesec dana od dana pravosnažnosti presude i dokaz o uplati dostaviti ovom sudu s pozivom na broj K. 400/21/21.

O b r a z l o ž e nj e
Osnovno državno tužilaštvo u K. je ovom sudu podnijelo optužni predlog Kt. 679/21 od 10.12.2021 g, protiv J.D.,zbog krivičnog djela nasilničko ponašanje na sportskoj priredbi ili javnom mjestu iz čl. 399a Krivičnog zakonika CG.

Okrivljeni J.D. je u svojoj odbrani datoj pred ODT K. dana 9.12.2021 g.naveo da priznaje izvršenje krivičnog djela koje mu se stavlja na teret. Naveo je da je tačno da je dana 27.10.2021.godine, oko 14,00 časova, na stadionu FK „Bokelj“ u Škaljarima, unio na tribine jednu baklju, koju je tokom meča, na tribini i zapalio. Takođe, tokom utakmice je zapalio još jednu baklju koju su mu dali navijači „Bokelja“. Žao mu je što je ovo uradio. Inače, ranije nije osuđivan, po zanimanju je pomorac i uopšte mu ne ide u prilog da se protiv njega vodi bilo kakav postupak, jer mu to može ugroziti posao koji radi i egzistenciju njegove porodice.

Na glavnom pretresu, okrivljeni J.D.je izjavio da priznaje izvršenje krivičnog djela i krivicu za isto, i u odbrani naveo u svemu kao na zapisnik pred ODT K
U dokaznom postupku koji je proveden u cilju utvrđenja činjeničnog stanja i krivice okrivljenog, sud je proveo sledeće dokaze: izvršio uvid u službenu zabilješku UP OB K broj 18/4-1 215/21-5881 od 03.11.2021 g; video snimak navedenog događaja koji se nalazi na CD-u i u izvod iz Registra kaznenih evidencija Ministarstva pravde, ljudskih i manjinskih prava CG, na ime okrivljenog J.D.od 14.2.2022 godine.

Nije bilo primjedbi ni prigovora na izvedene dokaze niti predloga za dopunu dokaznog postupka.

Uvidom u službenu zabilješku UP OB K broj 18/4-1 215/21-5881 od 03.11.2021 g, utvrđeno je da je ista sačinjena od strane OPS F.E., na okolnosti događaja na fudbalskoj utakmici FK Bokelj i FK Sutjeska.

Uvidom u video snimak fudbalske utakmice između FK„Bokelj“ i FK „Sutjeska“, od 27.10.2021 g., prikazano je kako dva lica pale baklje i konzumiraju alohol.

Uvidom u izvod iz Registra kaznenih evidencija Ministarstva pravde, ljudskih i manjinskih prava CG, na ime okrivljenog J. D.od 14.2.2022 g, utvrđeno je da isti ranije nije osuđivan.

Cijeneći sve izvedene dokaze pojedinačno, kao i u njihovoj međusobnoj povezanosti, shodno čl.370 st.3 ZKP-a, a u odnosu na odbranu okrivljenog, sud je utvrdio činjenično stanje navedeno u izreci presude. Krivično pravno ocjenjujući ovako utvrđeno činjenično stanje, sud je našao da je okrivljeni izvršio krivično djelo nasilničko ponašanje na sportskoj priredbi ili javnom mjestu iz člana 399a stav 1 Krivičnog zakonika CG.

Činjenično stanje bliže opisano u izreci presude, sud je utvrdio na osnovu video snimka fudbalske utakmice između FK „Bokelj“ i FK „Sutjeska“, od 27.10.2021 g., na kojem je prikazano kako dva lica pale baklje i konzumiraju alohol, koji dokaz je sud prihvatio, ovo tim prije što na isti nije bilo ni primjedbi ni prigovora stranaka, a sve pri činjenici da je i sam okrivljeni na glavnom pretresu naveo da priznaje izvršenje krivičnog djela i krivicu za isto.

Okrivljeni J.D. u svojoj odbrani nije sporio izvršenje krivičnog djela, navodeći da je tačno da je dana 27.10.2021.g., oko 14,00 časova, na stadionu FK „Bokelj“ u Škaljarima, unio na tribine jednu baklju, koju je tokom meča, na tribini i zapalio, a takođe je tokom utakmice zapalio i još jednu baklju koju su mu dali navijači „Bokelja“. Sud je ovakvu odbranu okrivljenog cijenio kao priznanje izvršenja krivičnog djela, a koje priznanje je u potpunosti u skladu sa odredbom članom 340 Zakona o krivičnom postupku, sa razloga što je okrivljeni na jasan, detaljan i nedvosmislen način objasnili sve odlučne činjenice koje se odnose na djelo i krivicu, a isto priznanje je dao svjesno, dobrovoljno, istovremeno razumjevajući sve posljedice svog priznanja. Razlog više za prihvatanje priznanja okrivljenog jeste činjenica da su njegovi navodi u potpunosti potkrijepljeni provedenim dokazom i to snimkom video nadzora predmetne utakmice, koji dokaz je sud prihvatio, iz čega proizilazi da nema dokaza koji bi govorili u prilog lažnom priznanju.

Imajući u vidu prednje to je sud utvrdio da su se u radnjama okrivljenog ostvarila sva bitna obilježja bića krivičnog djela nasilničko ponašanje na sportskoj priredbi ili javnom mjestu iz člana 399a stav 1.Krivičnog zakonika CG. Okrivljeni je postupao sa direktnim umišljajem, jer je njegova svijest obuhvatala saznanje da unio pirotehničko sredstvo–baklju na tribine sportskg objekta – stadiona fudbalskog kluba „Bokelj“,za vrijeme fudbalske utakmice između FK „Bokelj“ i FK „Sutjeska“, i to među gledaoce, koju je tokom utakmice i zapalio, čime je iskazao i volju i htjenje za izvršenje ovog krivičnog djela.

Prilikom odluke o vrsti i visini krivične sankcije koju okrivljenom treba izreći, sud je pošao od toga da je za krivično djelo nasilničko ponašanje na sportskoj priredbi ili javnom mjestu iz člana 399a stav 1. Krivičnog zakonika CG propisana kazna zatvora od 6 mjeseca do 5 godina i novčana kazna. Cijeneći sve okolnosti u smislu čl. 42 KZ CG, sud je na strani okrivljenog kao olakšavajuće okolnosti cijenio njegovu raniju neosuđivanost, priznanje izvršenja krivičnog djela i izraženo kajanje, koje okolnosti je ujedno cijenio i kao naročito olakšavajuće okolnosti,dok otežavajućih okolnosti nije bilo,pa mu je sud izrekao uslovnu osudu kojom mu je utvrdio kaznu zatvora u trajanju od 4(četiri )mjeseca i istovremeno određuje da se kazna neće izvršiti ukoliko okrivljeni za vrijeme od jedne godine od dana pravosnažnosti presude ne učini novo krivično djelo, a takođe je sud na osnovu člana 39. Krivičnog zakonika CG, okrivljenom izrekao i novčanu kaznu u iznosu od 200,00 (dvijestotine) eura koju će platiti u roku od 30 dana od dana pravosnažnosti presude, a koja će se u slučaju da je ne plati u navedenom roku zamijeniti kaznom zatvora tako što će se za svakih 25,00 eura novčane kazne odrediti jedan dan kazne zatvora.Sud smatra da će se uslovnom osudom i novčanom kaznom ostvariti svrha izricanja krivičnih sankcija,te da će se istom dovoljno uticati na okrivljenog da ubuduće ne vrši ovakva i slična krivična djela,tj.da će se ostvariti ciljevi specijalne prevencije.

Na osnovu naprijed navedene krivično pravne-odredbe, te odredbi čl.3,5,8, 13,15,36,39,42,45,46,52,53 i 54 KZ-a CG i odredbi čl. 368 i 374 KZ-a CG, sud je odlučio kao u izreci presude.

Kako je okrivljeni oglašen krivim, sud je istog obavezao da na ime sudskog paušala uplati iznos od 50,00 eura, u korist Budžeta CG, na žiro račun br. 832-16-52, u roku od mjesec dana od dana pravosnažnosti presude, i dokaz o uplati dostavi ovom sudu s pozivom na broj K. 400/21/21.

Na osnovu navedenog, sud je odlučio kao u izreci presude.

OSNOVNI SUD U KOTORU

Dana 14.2.2022 godine
Zapisničar Sudija
Jelena Marković Momirka Tešić
PRAVNA POUKA: Protiv ove presude dozvoljena je žalba Višem sudu u Podgorici, u roku od 8 dana od prijema iste, a preko ovog Suda.

DNA: ODT i okrivljenom i u spise.