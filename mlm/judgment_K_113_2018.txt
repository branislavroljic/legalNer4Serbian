U IME CRNE GORE
K.br.113/18
VIŠI SUD U PODGORICI, kao prvostepeni krivični po predsjedniku vijeća - sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog K. S., koga brani L. N., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 4. u vezi st. 1. Krivičnog zakonika Crne Gore, po optužnici Višeg državnog tužioca u Podgorici Kt.br.159/18 od 02.10.2018. godine, koju je na ročištu povodom odlučivanja o sporazumu o priznanju krivice zastupala Suzana Milić - državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 11.04.2019. godine, donio je
P R E S U D U
Optuženi:

K. S., zv. "Š." i "Nj.", JMB ..., od oca S. i majke M., rođene V., rođen .... godine u W... - B..., Nj..., sa prebivalištem u Podgorici - ulica Đ.. J... broj ...., državljanin Crne Gore, razveden, otac jednog maloljetnog djeteta, pismen, završio srednju građevinsku školu - smjer moler i lakirer, nezaposlen, lošeg imovnog stanja,
KRIV JE
Zato što je:

Dana 01.09.2018. godine u mjestu Buljarica, opština Budva, na javnoj priredbi - muzičkom festivalu "SEA DANCE", neovlašćeno radi prodaje držao opojne droge MDMA-ekstazi i konoplju-marihuanu, supstance proglašene za opojne droge Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/18), iako je bio svjestan da postupa neovlašćeno i protivpravno, pa je to i htio, tako što je označenog dana oko 22,00 časa došao na ovu javnu priredbu, gdje je bio okupljen veliki broj lica i sa sobom ponio radi dalje prodaje jedan ručno pravljeni zamotuljak od plastične kese sa sadržajem opojne droge konoplje-marihuane u količini od 2,841 grama, kao i jedno plastično kinder jaje u kojem su se nalazili jedan ručno pravljeni zamotuljak od plastične kese sa 42 komada tableta opojne droge MDMA-EKSTAZI, ukupne mase 14,921 grama i jedan ručno pravljeni zamotuljak od plastične kese sa sadržajem opojne droge MDMA-ekstazi u količini od 0,379 grama, koje sve droge je neovlašćeno držao radi prodaje korisnicima istih na ovoj javnoj priredbi, skrivajući ih u obući koju je imao na sebi, a koje opojne droge su pronađene kod njega kontrolom izvršenom od strane ovlašćenih policijskih službenika Uprave policije, Sektora kriminalističke policije, Odsjeka za borbu protiv droge, na ulazu na festival i oduzete, uz izdavanje potvrde o privremenom oduzimanju predmeta,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 4. u vezi st. 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36, 42, 45 i 46. st. 1 tač. 2., Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku
O S U Đ U J E
Na kaznu zatvora, u trajanju od 1 (jedne) godine i 1 (jednog) mjeseca.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMET
ODUZIMAJU SE opojne droge i to: MDMA ukupne neto mase 15,3 grama, i marihuana-konoplja u količini od 2,841 grama, koje se imaju uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, te da na ime sudskog paušana Višem sudu u Podgorici na broj žiro računa 832-7113-04, uplati iznos od 100,00€, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 159/18 od 02.10.2018. godine, optuženom K. S., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 4. u vezi st. 1. Krivičnog zakonika Crne Gore.

Dana 14.03.2019. godine, Više Državno tužilaštvo dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 11.04.2019.godine, sud je pročitao dokaze predložene optužnicom i to: Služenu zabilješku Uprave policije - SKP - Odsjek za borbu protiv droge, 49/4 broj 240/1/-3-900 od 01.09.2018. godine sačinjenu od strane ovlašćenih policijskih službenika V. G. i V. S., izvršio uvid u fotodokumentaciju Uprave policije - CB Budva, broj 401/2018 od 01.09.2018. godine, Potvrdu Uprave policije - Odsjek za borbu protiv droge - Grupa V, 49/1 broj 240/18-3-901 od 01.09.2018. godine o privremeno oduzetim predmetima od optuženog K. S., Potvrdu Uprave policije - Odsjek za borbu protiv droge - Grupa V, 49/4 broj 240/18-3/905 od 02.09.2018. godine o privremeno oduzetim predmetima od optuženog K. S., Izvještaj Forenzičkog centra Danilovgrad br. 4013/18 o hemijskom vještačenju, pročitao Zapisnik Kt.(sp) br. 59/19, Zapisnik o pregovaranju Kt.(sp) br. 59/19 i Sporazum o priznanju krivice Kt.(sp) br. 59/19 svi od 14.03.2019. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 4. u vezi st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 1(jedne) godine i 1 (jednog) mjeseca srazmjerna stepenu krivice optuženog i težini počinjenog krivičnog djela. Naime, po ocjeni ovog suda, priznanje optuženog za izvršeno krivično djelo, prihvatanje krivice za isto, njegove lične prilike da je otac jednog maloljetnog djeteta, te raniji život optuženog tj. neosuđivanost, predstavljaju naročito olakšavajuće okolnosti koje opravdavaju ublažavanje kazne zatvora ispod zakonom propisanog minimuma za predmetno krivično, nalazeći da će se ovako odmjerenom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore
Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga MDMA ukupne neto mase 15,3 grama i opojna droga marihuana-konoplja u količini od 2,841 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, paušala u iznosu od 100,00€, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, te da na ime sudskog paušana Višem sudu u Podgorici na broj žiro računa 832-7113-04, uplati iznos od 100,00€, sve u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 11.04.2019.godine
Zapisničar PREDSJEDNIK VIJEĆA-SUDIJA
Novčić Slobodanka Tabaš Predrag
DN-a, po primjerak:

- VDT Podgorica,
- Optuženom,
- Braniocu optuženog,
- A/A.

Postupljeno, dana __________ godine