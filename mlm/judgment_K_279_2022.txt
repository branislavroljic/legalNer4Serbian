K.br. 279/22
U IME CRNE GORE
OSNOVNI SUD U PODGORICI, po sudiji Đuković Goranu, uz učešće namještenika suda Radević Sanje kao zapisničara, u krivičnom predmetu protiv okrivljenog B. L. iz Podgorice, koga brani advokat M. D., zbog krivičnog djela nasilje u porodici ili u porodičnoj zajednici iz čl. 220 st. 2 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 13.09.2022. godine, donio je

P R E S U D U
Okrivljeni:

B. L., sa JMB xxxxxxxxx, od oca S. i majke S., rodjene B., rodjenog xxxxx. godine u Podgorici, sa prebivalištem u Podgorici, Ulica O. broj xx, državljanin Crne Gore, po zanimanju vodoinstalater, njegov jezik je crnogorski, oženjen, otac jednog djeteta, pismen, sa završenom srednjom školom, lošeg imovnog stanja, ranije osuđivan
KRIV JE
Zato što je:

Dana 17. aprila 2022.godine, oko 03,00 časa, na teritoriji Glavnog grada Podgorice, svjestan svoga djela čije je izvršenje htio, znajući da je njegovo djelo zabranjeno, primjenom grubog nasilja narušio tjelesni i duševni integritet člana svoje porodice-supruge oštećene Jelene Braković, pri čemu je koristio sredstvo podobno da tijelo teško povrijedi ili zdravlje teško naruši, na način što je najprije pozvao telefonom da izađe iz stana svojih roditelja, na šta je oštećena pristala i sjela u njegovo putničko vozilo marke “S.”, plave boje, nakon čega su se odvezli do C. t., gdje je najprije vrijeđao i pljuvao u predjelu lica i tijela, da bi joj potom mobilnim telefonom, sa kojim je prethodno snimao, zadao udarac u predjelu čela, a zatim joj pocijepao garderobu i veš koji je imala na sebi, koje ponašanje je oštećenu podsjetilo na raniji period, kada je takođe trpljela nasilje sa njegove strane, usljed čega ga je plačući molila da prestane, nakon čega joj je zadao više udaraca otvorenim šakama u predjelu glave i tijela, upućujući joj prijetnje sadržine “kurvo, droljo, ako me prijaviš ubiću ti porodicu, majku, oca, brata, sestru i tebe, odležaću dvadeset godina, a Lj. će biti sa mnom, jer tebe više neće biti”, da bi u jednom trenutku izašao iz vozila i otvorio vrata suvozača gdje je oštećena sjedjela, kada ju je uhvatio za nogu i vukao u namjeri da je izvuče iz vozila, kojom prilikom se oštećena opirala, zbog čega je okrivljeni snažno zalupio vrata, pokušavajući da je sa istim povrijedi , pri čemu je oštećena uspjela da se izmakne i tom prilikom se od pretrpljenog stresa pomokrila na sjedištu, da bi je tada okrivljeni izvukao iz vozila i tako golu i pomokrenu izbacio na vjetar, te nastavio da joj otvorenim šakama istovremeno zadaje udarce u predjelu ušiju, usljed čega se oštećena ponovo od straha i bola pomokrila, pa kada je dio mokraće poprskao farmerice okrivljenog, isti je nastavio da joj zadaje udarce otvorenim šakama u predjelu glave, da joj upućuje pogrdne riječi i da je pljuje, govoreći joj da prenese svojim roditeljima, kada je vide takvu, da je govno i kurva, da bi, kada su krenuli vozilom prema stanu oštećene, istoj dao svoju odjeću da obuče, te dok su se vozili prema stanu, okrivljeni je nastavio da je vrijeđa i da joj zadaje udarce u predjelu glave i tijela, kojom prilikom je oštećena zadobile lake tjelesne povrede u vidu krvnog podliva kapaka desnog oka, otoka oba jagodična predjela, otoka u središnjem dijelu čeonog predjela, nagnječenje i otok u desnoj polovini čeonog predjela, krvnog podliva obje ušne školjke i oba zaušna predjela, nagnječenje desne strane nosa, krvnog podliva u predjelu unutrašnje strane lijevog lakta, krvnog podliva u unutrašnjem predjelu lijeve podlaktice, krvnog podliva u predjelu spoljašnje strane lijeve nadlaktice, krvnog podliva u predjelu spoljne strane desne nadlaktice, tri krvna podliva u predjelu spoljne strane desne podlaktice, krvnog podliva u predjelu zadnje strane desne podlaktice, krvnog podliva u predjelu lijeve butine, oguljotine u predjelu unutrašnje strane lijeve potkoljenice i više krvnih podliva u predjelu obje šake i predjelu oba ručna zgloba,
- čime je izvršio krivično djelo nasilje u porodici ili u porodičnoj zajednici iz člana 220 stav 2 u vezi stava 1 Krivičnog zakonika Crne Gore.

Pa sud okrivljenog na osnovu čl. 3, 4, 5, 13, 32, 41, 42 i 51 Krivičnog zakonika Crne Gore i čl. 226 i 374 Zakonika o krivičnom postupku,
OSUĐUJE
Na kaznu zatvora u trajanju od 1 (jedne) godine i 4 (četiri) mjeseca u koju kaznu mu se uračunava vrijeme provedeno u pritvoru počev od 18.04.2022. godine od 10.00 časova pa nadalje.

Sud okrivljenom, na osnovu čl. 77a Krivičnog zakonika Crne Gore,
I z r i č e:

MJERU BEZBJEDNOSTI
Zabrane približavanja oštećenoj J. B. na razdaljini ne manjoj od 50 (pedeset) metara, koja ima trajati 3 (tri) godine nakon pravosnažnosti presude, s tim da se vrijeme provedeno u zatvoru neće uračunati u trajanje ove mjere.

Oštećena J. B. radi ostvarenja imovinsko pravnog zahtjeva upućuje se na parnični postupak.

Obavezuje se okrivljeni da ovom sudu na ime troškova postupka uplati novčani iznos od 71,50 eura, kao i 30,00 na ime paušala, te da oštećenoj naknadi troškove postupka, koje je imala angažovanjem kvalifikovanog postupka, sve u roku od 15 dana od pravosnažnosti presude.

O b r a z l o ž e nj e
Optužnim predlogom Osnovnog državnog tužilaštva u P. Kt. br. 594/22 od 20.aprila 2022. godine, okrivljenom B. L., stavljeno je na teret krivično djelo nasilje u porodici ili u porodičnoj zajednici iz člana 220 stav 2 u vezi stava 1 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, državna tužiteljka M. J. podnijela je sudu dokaze koje je prikupila u prethodnom postupku.

Iz sadržine prikupljenih dokaza na koje okrivljeni i njegov branilac nijesu imali primjedbi, sud je zaključio da je državna tužiteljka pružila dovoljno dokaza o krivici okrivljenog B. L. i da je okrivljeni u vrijeme i na način opisan u izreci ove presude, izvršio krivično djelo nasilje u porodici ili u porodičnoj zajednici iz čl. 220 st. 2 u vezi st. 1 Krivičnog zakonika Crne Gore, a nakon što je okrivljeni u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice zaključenog između stranaka, sud je cijenio sve okolnosti iz člana 42 Krivičnog zakonika Crne Gore, pa je kao otežavajuću okolnost cijenio raniju osuđivanost koju je utvrdio uvidom iz KE, pa je odsustvu olakšavajućih okolnosti okrivljenog osudio na kaznu zatvora u trajanju od 1 (jedne) godine i 4 (četiri) mjeseca u koju kaznu mu se uračunava vrijeme provedeno u pristvoru, kao u izreci presude, osnovom čl. 51 st. 1 Krivičnog zakonika Crne Gore, nalazeći da se ovakvom kaznom ima ostvariti svrha kažnjavanja iz čl. 32 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Sud je okrivljenom na osnovu čl. 77a Krivičnog zakonika Crne Gore izrekao i mjeru bezbjednosti zabrane približavanja oštećenoj J. B. na razdaljini ne manjoj od 50 (pedeset) metara, koja ima trajati 3 (tri) godine nakon pravosnažnosti presude, s tim da se vrijeme provedeno u zatvoru neće uračunati u trajanje ove mjere, nalazeći da se istom mjerom ima ostvariti svrha mjera bezbjednosti iz čl. 66 Krivičnog zakonika Crne Gore.

Odluka o troškovima postupka i imovinsko- pravnom zahtjevu je donijeta na osnovu čl. 226, 229 i 239 Zakonika o krivičnom postupku.

Sa izloženog, odlučeno je kao u izreci presude.

OSNOVNI SUD U PODGORICI

Dana, 13.09.2022. godine
SUDIJA
Goran Đuković
DN-a:

- ODT-u u Podgorici,
- Okrivljenom B. L. dopisom u Istražni zatvor
- Braniocu okrivljenog adv. M. D.

- Punomoćnici oštećene adv J. T. P.

- Istražnom zatvoru
- Sudskoj praksi,
- a/a.

Postupljeno dana:__________________
Namještenik suda: _________________
PRAVNA POUKA:

Protiv ove presude žalba nije dozvoljena.

ZTO: Sanja Radević