K. br. 16/19
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog R. J. zbog krivičnog djela teška tjelesna povreda iz čl. 151 st. 1 Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, zaključenog između državnog tužioca V. R., okrivljenog R. J. i njegovog branioca adv. R. R., dana 06.03.2019. godine donio je
P R E S U D U
Okrivljeni:

R. J., JMB xxxxxxxxxxxxx, sa nadimkom R., od oca D. i majke Lj., rođene I., rođen 14.12.1980. godine u Pg, sa prebivalištem u Pg - Ulica a. br. xx, državljanin Crne Gore, razumije crnogorski jezik, koji je i njegov jezik, poslovođa na benzijskoj stranici, neoženjen, bez djece, pismen, završio srednju školu, srednjeg imovnog stanja, ranije neosuđivan, protiv kojeg se ne vodi postupak za drugo krivično djelo, u pritvoru po rješenju sudije za istragu ovog suda Kri. br. 723/18 od 20.12.2018. godine, koji se računa od 17.12.2018. godine sa početkom u 12:15 časova.

Kriv je

Što je:

Dana 11.12.2018. godine, oko 21,30 časova, u Ulici lj., u Pg., svjestan svog djela čije je izvršenje htio, znajući da je isto zabranjeno, drugog teško tjelesno povrijedio i neovlašćeno nosio vatreno oružje, na način što je iz pištolja nepoznate marke i serijskog broja, kalibra 7,62 mm, koji je nosio na javnom mjestu, suprotno čl. 33 st. 1 Zakona o oružju, u pravcu nogu oštećenog M. V. ispalio dva projektila i tako mu nanio tešku tjelesnu povredu u vidu strijelne rane prostreline desne potkoljenice i strijelnu ranu prostrelinu desne i lijeve potkoljenice,
- čime je izvršio krivično djelo teška tjelesna povreda iz čl. 151 st. 1 Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa sud okrivljenom zbog navedenih krivičnih djela primjenom čl. 4 st. 2, čl. 42 st. 1, čl. 32, čl. 36, čl. 48 st. 1 Krivičnog zakonika Crne Gore predhodno utvrđuje:

- za krivično djelo teška tjelesna povreda iz čl. 151 st. 1 Krivičnog zakonika Crne Gore kaznu zatvora u trajanju od 6 (šest) mjeseci,
- za krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore kaznu zatvora u trajanju od 3 (tri) mjeseca,
Nakon čega sud primjenom čl. 48 st. 2, čl. 51 st. 1 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku, okrivljenog
O S U Đ U J E
Na jedinstvenu kaznu zatvora u trajanju od 8 (osam) mjeseci, u koju kaznu se okrivljenom uračunava vrijeme provedeno u pritvoru od 17.12.2018. godine sa početkom u 12:15 časova, pa nadalje.

Obavezuje se okrivljeni da plati po osnovu troškova krivičnog postupka iznos od 121,50 eura, u roku od 15 dana po pravosnažnosti presude, pod prijetnjom izvršenja, kao i da plati troškove na ime nagrade punomoćniku oštećenog, o čijoj visini će sud odlučiti posebnim rješenjem shodno čl. 227 st. 2 Zakonika o krivičnom postupku.

Oštećeni M. V. se upućuje da imovinskopravni zahtjev u cjelini može ostvarivati u parničnom postupku.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1932/18 od 15.01.2019. godine okrivljenom R. J. stavljeno je na teret da je izvršio krivično djelo teška tjelesna povreda iz čl. 151 st. 1 Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore
Nakon podnošenja optužnog predloga sudu, državni tužilac, okrivljeni i njegov branilac su zaključili sporazum o priznanju krivice dana 06.03.2019. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državni tužilac pružio dovoljno dokaza o krivici okrivljenog, te da je okrivljeni R. J. u vrijeme, mjesto i na način opisan u izreci ove presude učinio krivično djelo tjelesna povreda iz čl. 151 st. 1 Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, za koje ga je sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog izeđu stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenio državni tužilac prilikom pregovaranja o visini kazne, i to njegov raniji život i s tim u vezi raniju neosuđivanost, te njegovo držanje poslije učinjenog krivičnog djela izraženo kroz prihvatanje odgovornosti i priznanje krivice, dok otežavajućih okolnosti nije bilo.

Okrivljeni je obavezan da plati troškove krivičnog postupka u iznosu od 121,50 eura, od čega se iznos od 71,50 € odnosi na ime troškova medicinskog vještačenja, dok se iznos od 50,00 € odnosi na paušal, kao dio troškova krivičnog postupka, koji je odmjeren prema trajanju i složenosti postupka i imovnom stanju okrivljenog. Okrivljeni je obavezan da plati troškove na ime nagrade punomoćniku oštećenog o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postpuku.

Shodno čl. 239 st. 2 Zakonika o krivičnom postpuku oštećeni je upućen da imovinskopravni zahtjev u cjelini može ostvarivati u parničnom postupku, jer činjenice utvrđene u krivičnom postupku ne pružaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka.

Sa izloženog, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 06.03.2019. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja