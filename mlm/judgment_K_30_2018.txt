U IME CRNE GORE
K.br. 30/2018
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog S. M., koga brani, D. I. advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 34/18 od 19.03.2018. godine, koju je na ročištu povodom odlučivanja o sporazumu o priznanju krivice zastupao Zoran Vučinić - državni tužilac u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 08.06.2018. godine, donio je
P R E S U D U
Optuženi:

S. M., JMB ..., od oca M. i majke S., rođene Đ., rođen .... godine u P..., sa prebivalištem u P..., ul. A... Š... broj ...., državljanin Crne Gore, neoženjen, nezaposlen, učenik četvrtog razreda Mašinske škole, lošeg imovnog stanja, neosuđivan,
KRIV JE
Zato što je:

Tokom februara 2018. godine, sve do dana 19. februara 2018. godine u Podgorici, neovlašćeno radi prodaje držao marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droge ( "Sl.list CG" br. 56/12 od 09.11.2012. godine), iako je bio svjestan da postupa neovlašćeno i protivpravno, pa je to i htio, na način što je od nepoznatog lica radi dalje prodaje nabavio 8,141 grama opojne droge marihuane, koju je upakovao u šest plastičnih kesa sa zip zatvaračem, a koja opojna droga mu je, zajedno sa dvijema vagama za precizno mjerenje, pronađena i oduzeta od strane ovlašćenih službenika Uprave policije - CB Podgorica dana 19.02.2018. godine, prilikom pretresa kuće u kojoj stanuje u ul. Alekse Šantića br. 26. u Podgorici,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa ga je sud primjenom citiranih zakonskih odredbi, te odredbi čl. 32, čl. 36, čl. 36 a, čl. 42, čl. 45, čl. 46. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju od 6 (šest) mjeseci, s tim što se istovremeno određuje, da će se ova kazna izvršiti, tako što će optuženi istu izdržavati u prostorijama u kojima stanuje, pri čemu optuženi ne smije napuštati prostorije u kojima stanuje, osim u slučajevima propisanim Zakonom kojim se uređuje izvršenje krivičnih sankcija, s tim što ukoliko optuženi jednom u trajanju preko 6 časova ili dva puta u trajanju do šest časova, samovoljno napusti prostorije u kojima stanuje, Sud će odrediti da ostatak kazne izdrži u Zavodu za izvršenje krivičnih sankcija.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana u količini od 8,141grama, kao i dvije vage marke "Bingije" i "Soehnle", koji predmeti se imaju uništiti po pravosnažnosti presude donijete na osnovu sporazuma o priznanju krivice, kao predmeti upotrebljeni za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice uplati iznos 100,00€ na ime paušala Višem tužilaštvu u Podgorici, a na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 34/18 od 19.03.2018. godine, optuženom S. M. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 05.06.2018. godine, Više Državno tužilaštvo dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 09.02.2018.godine, sud je pročitao dokaze predložene optužnicom i to: Zapisnik o pretresanju stana i drugih prostorija Uprave policije - CB Podgorica, Ku.br. 166/2018 od 19.02.2018. godine, Potvrdu o privremeno odužetim predmetima Uprave policije - MUP CG - Stanica policije za javni red i mir Ku.br. 166/2018 od 19.02.2018. godine na ime optuženog S. M., izvještaj Forenzičkog centra Danilovgrad o hemijskom vještačenju br. 1020/18, sa fotoelaboratom koji je sastavni dio izvještaja od 14.03.2018. godine, izvršio uvid u fotodokumentaciju Uprave policije CB Podgorica, broj 61-10-244-405/527 od 19.02.2018. godine i izvod iz registra kaznene evidencije Ministarstva pravde Crne Gore broj 05/2-72-4839/18 od 24.04.2018. godine, za optuženog S. M..

.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, koju će optuženi izdržavati u prostorijama za stanovanje, shodno čl. 36 A Krivičnog zakonika Crne Gore, srazmjerna stepenu krivice optuženog i težini počinjenog krivičnog djela, a posebno činjenici da je optuženi i u vrijeme izvršenja krivičnog djela i u vrijeme zaključenja sporazuma o priznanju krivice bio mlađe punoljentno lice (1999.godište), te da će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanje predmeta, pa je od optuženog oduzeta opojna droga marihuana u količini od 8,141grama, kao i dvije vage marke "Bingije" i "Soehnle", a koja droga se ima uništiti po pravosnažnosti presude donijete na osnovu sporazuma o priznanju krivice, za koje predmete zakon predviđa obavezno oduzimanje, a u skladu i sa pomenutim sporazumom o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje paušala u iznosu od 100,00 eura, koji je dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, u roku od 15 dana po pravosnažnosti presude, a sve u skladu sa sporazumom o priznanju krivice koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 08.06.2018.godine
S U D I J A
Tabaš Predrag
DN-a, po primjerak:

- VDT Podgorica,
-Optuženom,
- Braniocu optuženog,
- A/A.

Postupljeno, dana __________ godine