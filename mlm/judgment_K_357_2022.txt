K. br. 357/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog F. B., zbog krivičnog djela laka tjelesna povreda iz čl. 152 st. 2 Krivičnog zakonika Crne Gore, nakon javnog glavnog pretresa održanog 26.09.2022. godine, u prisustvu zastupnika optužbe Luke Dabovića, savjetnika u Osnovnom državnom tužilaštvu u Podogrici i okrivljenog, istog dana izrekao je i objavio,
P R E S U D U
Okrivljeni: F. B., JMB ..., od oca R. i majke P., rođene E., rođen ... godine u P., sa prebivalištem u P. - Ul. Ž. J. Š. br. ..., državljanin Crne Gore, razumije crnogorski jezik, njegov jezik je romski i srpski, radnik, oženjen, otac dvoje djece, pismen, nije završio školu, lošeg imovnog stanja, osuđivan presudama Osnovnog suda u Cetinju K. br. 156/09 od 07.09.2010. godine zbog krivičnog djela teška krađa iz čl. 240 st. 1 tač. 1 Krivičnog zakonika Crne Gore (3 mjeseca zatvora) i Osnovnog suda u Podgorici K. br. 1425/09 od 06.10.2016. godine zbog produženog krivičnog djela teška krađa iz čl. 240 st. 1 tač. 1 i 3 u vezi sa čl. 23 st. 2 i čl. 49 Krivičnog zakonika Crne Gore (3 mjeseca zatvora), protiv kojeg se ne vodi postupak za drugo krivično djelo.

Kriv je

Što je:

Dana 05.03.2022. godine, oko 10.00 časova u Ulici Avda Međedovića, u Podgorici, svjestan svog djela čije izvršenje je htio i znajući da je isto zabranjeno, lako tjelesno povrijedio oštećenog Š. F., na način što je u ugostiteljskom objektu "Sofra" prišao oštećenom i nakon kraće verbalne rasprave, izašao sa njim ispred navedenog objekta gdje je, drvenom palicom - sredstvom podobnim da tijelo teško povrijedi, zadao oštećenom udarac u tjemenom predjelu glave od kojeg udarca je oštećeni pao na tlo, nanoseći mu tako laku tjelesnu povredu u vidu rane prskotine lijevog tjemenog predjela, promjera oko 3 x 2,5 cm, oguljotine desnog lakta prečnika oko 1 cm, oguljotine desnog koljena, promjera oko 3 x 2 cm, te oguljotine II, III, IV i V prsta,
- čime je izvršio krivično djelo laka tjelesna povreda iz čl. 152 st. 2 u vezi sa st. 1 Krivičnog zakonika Crne Gore.

Pa sud okrivljenog zbog navedenog krivičnog djela primjenom čl. 4 st. 2, čl. 32, čl. 41 i čl. 42 st. 1 Krivičnog zakonika Crne Gore i čl. 226, čl. 229, čl. 239 i čl. 374 Zakonika o krivičnom postupku,
O S U Đ U J E
Na kaznu rada u javnom interesu, u trajanju od 240 (dvije stotine četrdeset) časova, a koja kazna će se izvršiti za vrijeme od 5 (pet) mjeseci, s tim što ne može biti duža od 60 (šezdeset) časova u toku 1 (jednog) mjeseca.

Ukoliko okrivljeni ne bude vršio rad u javnom interesu, ova kazna će se zamijeniti kaznom zatvora, tako što će se svakih započetih 60 (šezdeset) časova rada u javnom interesu, zamijeniti kaznom zatvora u trajanju od 1 (jednog) mjeseca.

Na osnovu člana 75 Krivičnog zakonika Crne Gore, prema okrivljenom se izriče
MJERA BEZBJEDNOSTI
ODUZIMANJE PREDMETA
Oduzima se od okrivljenog drvena palica, s obzirom na to da se radi o predmetu koji je upotrijebljen u izvršenju krivičnog djela.

Obavezuje se okrivljeni da plati na ime troškova krivičnog postupka iznos od 90,50 €, u roku od 15 dana po pravosnažnosti presude, pod prijetnjom izvršenja.

Oštećeni F. Š. se upućuje da imovinskopravni zahtjev u cjelini može ostvarivati u parničnom postupku.

O b r a z l o ž e nj e
Okrivljenom F. B. je optužnim predlogom Osnovnog državnog tužilaštva u Podgorici Kt. br. 439/22 od 20.05.2022. godine stavljeno na teret krivično djelo laka tjelesna povreda iz čl. 152 st. 2 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu, predloživši sudu da okrivljenog oglasi krivim i da ga osudi po zakonu te da mu izrekne mjeru bezbjednosti oduzimanje predmeta i to drvene palice koja je dostvljena sudu u prilogu optužnog akta.

Okrivljeni F. B. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, u bitnom navodeći da je dana 05.03.2022. godine, oko 10.00 časova otišao da popije kafu u UO "Sofra" koji se nalazi u Ulici Avda Međedovića i da je primijetio oštećenog F. Š. kako sjedi za jednim stolom. Prišao je oštećenom i upitao ga zašto je bio u emotivnoj vezi sa njegovom bivšom suprugom, nakon čega su se posvađali i došlo je do razmjene udaraca pesnicama. Izašli su ispred objekt, pa je uzeo drvenu palicu koju je pronašao u blizini i istom udario oštećenog u predjelu glave, koji je potom pao na asfalt i potekla mu je krv. U završnoj riječi je izrazio kajanje zbog učinjenog djela.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE 852/2022 od 03.06.2022. godine, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni dana 05.03.2022. godine, oko 10.00 časova u Ulici Avda Međedovića, u Podgorici, lako tjelesno povrijedio oštećenog Š. F., na način što je u ugostiteljskom objektu "Sofra" prišao oštećenom i nakon kraće verbalne rasprave, izašao sa njim ispred navedenog objekta gdje je, drvenom palicom - sredstvom podobnim da tijelo teško povrijedi, zadao oštećenom udarac u tjemenom predjelu glave od kojeg udarca je oštećeni pao na tlo, nanoseći mu tako laku tjelesnu povredu u vidu rane prskotine lijevog tjemenog predjela, promjera oko 3 x 2,5 cm, oguljotine desnog lakta prečnika oko 1 cm, oguljotine desnog koljena, promjera oko 3 x 2 cm, te oguljotine II, III, IV i V prsta.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da time što drvenom palicom, sredstvom podobnim da tijelo teško povrijedi, povrijeđuje tjelesni integritet oštećenog, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela laka tjelesna povreda iz čl. 152 st. 2 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je lošeg imovnog stanja, da je neobrazovan i nezaposlen, te da je otac dvoje djece, kao i njegovo držanje poslije učinjenog krivičnog djela izraženo kroz jasno i potpuno priznanje izvršenja krivičnog djela i ispoljeno kajanje, dok je kao otežavajuću okolnost sud cijenio njegov raniji život, odnosno osuđivanost za krivična djela navedena u izreci presude, što je utvrđeno iz izvoda iz registra kaznenih evidencija Ministarstva pravde, ljudskih i manjinskih prava KE 852/2022 od 03.06.2022. godine, imajući pritom u vidu da okrivljeni ranije nije osuđivan zbog krivičnih djela protiv života i tijela. Imajući u vidu sve navedene okolnosti, kao i činjenicu da je okrivljeni pristao na izricanje kazne rada u javnom interesu, sud je okrivljenog, primjenom čl. 41 Krivičnog zakonika Crne Gore, osudio na kaznu rada u javnom interesu u trajanju od od dvije stotine četrdeset časova, a koja kazna će se izvršiti za vrijeme od pet mjeseci, s tim što ne može biti duža od šezdeset časova u toku jednog mjeseca. Po ocjeni suda, ovakvom kaznom će se u potpunosti ostvariti svrha kažnjavanja iz čl. 32 Krivičnog zakonika Crne Gore, odnosno u dovoljnoj mjeri će se uticati na okrivljenog da ubuduće ne čini krivična djela, kao i uticati na druge da ne čine krivična djela. Takođe, sud je shodno čl. 41 st. 6 Krivičnog zakonika Crne Gore odredio da ukoliko okrivljeni ne bude vršio kaznu na koju je osuđen, ova kazna će se zamijeniti kaznom zatvora, tako što će se svakih započetih šezdeset časova rada u javnom interesu, zamijeniti kaznom zatvora u trajanju od jednog mjeseca. Predmetnom kaznom rada u javnom interesu će ujedno biti ostvarena i opšta svrha propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Na osnovu člana 75 Krivičnog zakonika Crne Gore, sud je okrivljenom izrekao mjeru bezbjednosti oduzimanje predmeta, odnosno drvene palice, s obzirom na to da se radi o predmetu koji je upotrijebljen u izvršenju krivičnog djela.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Sud je oštećenog F. Š. uputio da imovinskpravni zahtjev može u cjelini ostvarivati u parničnom postupku, shodno čl. 239 st. 2 Zakonika o krivičnom postupku, jer činjenice utvrđene u krivičnom postupku ne pružaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 26.09.2022. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja