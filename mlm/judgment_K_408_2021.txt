K. br. 408/21
U IME CRNE GORE
Osnovni sud u Podgorici, sudija Ilija Radulović, uz učešće zapisničarke Nataše Paunović, u krivičnom postupku protiv okrivljenog S.P. zbog tri krivična djela laka tjelesna povreda iz člana 152 stav 2 u vezi stava 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 25.04.2023. godine, donio je
P R E S U D U
Okrivljeni:

S.P., JMB *************, od oca Z. i majke J., rođene Đ., rođen **.**.****. godine u P., sa prebivalištem u P. - Ulica S. br. **, državljanin Crne Gore, razumije crnogorski jezik, koji je i njegov jezik, saobraćajni inženjer, razveden, otac jednog djeteta, pismen, srednjeg imovnog stanja, neosuđivan, protiv kojeg se ne vodi postupak za drugo krivično djelo
Kriv je

Što je:

Dana **. ** ****. godine, oko **,** časova u P., u ulici B., svjestan svojih djela čija je izvršenja htio i znajući da su ista zabranjena, sredstvom podobnim da tijelo teško povrijedi i zdravlje teško naruši - biber sprejem, lako tjelesno povrijedio oštećenog Z.R. i maloljetne oštećene Z.D. i Z.D., na način što je nakon kraće rasprave sa oštećenim Z.R., istog isprskao biber sprejem marke "F", kao i maloljetne oštećene, nakon čega je oštećenog Z.R. udario više puta pesnicom u predjelu glave, nanoseći im tako lake tjelesne povrede i to oštećenom Z.R. u vidu dvije razderine iznad desnog oka i nagnječenja ispod desnog oka, kao i opekotine prvog stepena u predjelu desne strane lica i čela, a oštećenim maloljetnim Z.D.u i Z.D.u u vidu iritacije vežnjače oba oka
- čime je izvršio tri krivična djela laka tjelesna povreda iz čl. 152 st. 2 u vezi st. 1 Krivičnog zakonika Crne Gore.

Pa mu sud za navedena krivična djela primjenom čl. 4 st. 2, čl. 5, čl. 13, čl. 15, čl. 32, čl. 36, čl. 42 st. 1 i čl. 48 st. 1 Krivičnog zakonika Crne Gore prethodno utvrđuje:

- za krivično djelo laka tjelesna povreda iz čl. 152 st. 2 u vezi st. 1 Krivičnog zakonika Crne Gore učinjenog na štetu Z.R. kaznu zatvora u trajanju od 2 (dva) mjeseca;
- za krivično djelo laka tjelesna povreda iz čl. 152 st. 2 u vezi st. 1 Krivičnog zakonika Crne Gore učinjenog na štetu Z.D. kaznu zatvora u trajanju od 2 (dva) mjeseca;
- za krivično djelo laka tjelesna povreda iz čl. 152 st. 2 u vezi st. 1 Krivičnog zakonika Crne Gore učinjenog na štetu Z.D. kaznu zatvora u trajanju od 2 (dva) mjeseca.

Pa sud okrivljenom primjenom citiranih zakonskih odredbi, te čl. 48 st. 2, čl. 52 st. 2, čl. 53 i čl. 54 Krivičnog zakonika Crne Gore, te čl. 226, čl. 229 i 374 Zakonika o krivičnom postupku, izriče
USLOVNU OSUDU

Kojom mu prethodno utvrđuje jedinstvenu kaznu zatvora u trajanju od 5 (pet) mjeseci i istovremeno određuje da se ista neće izvršiti, ako okrivljeni u roku od 2 (dvije) godine po pravosnažnosti ne učini novo krivično djelo.

Obavezuje se okrivljeni da u budžet Crne Gore, na žiro račun 832-21-37, na ime troškova krivičnog postupka, uplati iznos od 71,50 €, kao i iznos od 30,00 eura na ime sudskog paušala, a sve u roku od 15 dana po pravosnažnosti presude, pod prijetnjom izvršenja
Oštećeni R.Z., mldb. D.Z. i mldb. D.Z. se shodno odredbi čl. 239 Zakonika o krivičnom postupku upućuju da imovinskopravni zahtjev ostvare u redovnoj građanskoj parnici.

O b r a z l o ž e nj e
Okrivljenom S.P. je optužnim predlogom Osnovnog državnog tužilaštva u Podgorici Kt. br. 375/21 od 28.06.2022. godine, stavljeno na teret izvršenje tri krivična djela laka tjelesna povreda iz čl. 152 st. 2 u vezi st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 01.07.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila državna tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni S.P. u vrijeme, mjestu i na način opisan u izreci ove presude izvršio tri krivična djela laka tjelesna povreda iz čl. 152 st. 2 u vezi st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je cijenio da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne i to njegov raniji život i u vezi sa tim njegovu raniju neosuđivanost, kao i držanje poslije učinjenog krivičnog djela izraženo kroz prihvatanje odgovornosti i priznanje krivice, kao i izraženo iskreno kajanje pred sudom, dok otežavajućih okolnosti nije bilo. Shodno prednje navedenom, okrivljenom je izrečena uslovna osuda kojom mu je utvrđena jedinstvena kazna zatvora u trajanju od 5 (pet) mjeseci i istovremeno određeno da se ista neće izvršiti ako okrivljeni u roku od 2 (dvije) godine po pravosnažnosti presude ne učini novo krivično djelo. Ovako izrečena kazna, je po ocjeni suda srazmjerna stepenu krivice okrivljenog i težini učinjenih krivičnih djela i sa istom će se u potpunosti ostvariti svrha izricanja uslovne osude iz čl. 52 st. 2 Krivičnog zakonika Crne Gore, tj. uticati da okrivljeni ubuduće ne vrši krivična djela, a u okviru opšte svrhe izricanja krivičnih sankcija iz čl. 4 Krivičnog zakonika Crne Gore.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 71,50 €, a koji troškovi se odnose na troškove vještačenja po vještaku medicinske struke - dr N.R., kao i troškove sudskog paušala u iznosu od 30,00 €, a koji iznos je određen prema trajanju i složenosti postupka i imovnom stanju okrivljenog.

Sud je oštećene R.Z., mldb. D. Z. i mldb. D. Z. uputio da imovinskopravni zahtjev mogu ostvarivati u parničnom postupku, shodno čl. 239 st. 2 Zakonika o krivičnom postupku, jer činjenice utvrđene u krivičnom postupku ne pružaju pouzdan osnov ni za potpuno, ni za djelimično presuđenje, a njihovo utvrđivanje bi vodilo znatnom odugovlaćčenju postupka.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 25.04.2023. godine
ZAPISNIČARKA S U D I J A
Nataša Paunović,s.r. Ilija Radulović,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

Z.T.O. Nataša Paunović
Dn-a: Po primjerak presude dostaviti:

- ODT Podgorica,
- Okrivljenom,
- Braniocu okrivljenog,
- Oštećenim,
- a/a.

Postupljeno dana ________________
Namještenik suda________________