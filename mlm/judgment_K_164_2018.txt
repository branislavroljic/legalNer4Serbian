U IME CRNE GORE
K.br. 164/18
VIŠI SUD U PODGORICI, kao prvostepeni krivični po predsjedniku vijeća - sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog M. E., koga po službenoj dužnosti brani J. M. S., advokatica iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 2 u vezi st. 1 u vezi čl. 23. Krivičnog zakonika Crne Gore, po optužnici Višeg državnog tužioca u Podgorici Kt.br. 201/18 od 20.12.2018. godine, koju je na ročištu povodom odlučivanja o sporazumu o priznanju krivice zastupala Jovanović Maja - državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 04.03.2019. godine, donio je
P R E S U D U
Optuženi:

M. E., lični broj ..., od majke L., rođene M., rođen .... godine u Š..., sa prebivalištem u L..., Š..., D... ..., državljanin L..., vozač kamiona, bečelor političkih nauka, neoženjen, bez djece, pismen, lošeg imovnog stanja, neosuđivan, u pritvoru od 02.11.2018. godine od 14,30 časova
KRIV JE
Zato što je:

Dana 02.11.2018. godine, oko 08,00 časova, u Podgorici, na graničnom prelazu Božaj, zajedno sa okrivljenom Š. D., neovlašćeno radi prodaje iz Republike Albanije unijeli u Crnu Goru opojnu drogu marihuanu - supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 41/2018), proglašena za opojnu drogu, na način što su u vozilu marke "F...", njemačkih registarskih oznaka ..., vlasništvo okrivljene Š. D., a kojim je upravljao okrivljeni M. E., prenosili opojnu drogu koja je bila sakrivena iza zadnjeg branika i u patosu vozila i to ukupno 33 paketa, ukupne mase 14750 grama, koja opojna droga je pronađena prilikom pretresa vozila od strane ovlašćenih policijskih službenika Granične policije Božaj, pri čemu je okrivljeni bilo svjesan svoga djela i htio je njegovo izvršenje,
- čime je kao saizvršilac izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 2. u vezi st. 1. u vezi čl. 23. Krivičnog zakonika Crne Gore.

Pa ga je sud primjenom citiranih zakonskih odredbi, te odredbi čl. 32., 33., 36., 42., 45., 46., i 51. Krivičnog zakonika Crne Gore, te odredbi čl. 226, čl. 229, čl. 303. i čl. 374. Zakonika o krivičnom postupku
O S U Đ U J E
Na kaznu zatvora, kao glavnu kaznu, u trajanju od 9 (devet) mjeseci, u koju kaznu mu se uračunava vrijeme provedeno u pritvoru, počev od 02.11.2018. godine, pa nadalje i novčanu kaznu, kao sporednu kaznu, u iznosu od 5.000,00€ (pet hiljada eura), koju je optuženi dužan platiti u roku od 15 (petnaest) dana po pravosnažnosti presude donijete na osnovu sporazuma o priznanju krivice, na račun Budžeta Crne Gore broj 832-7113-04, s tim što ako optuženi ne plati novčanu kaznu u određenom roku, sud će novćanu kaznu zamijeniti kaznom zatvora, tako što će za svakih započetih 25,00€ (dvadesetpet eura) novčane kazne odrediti jedan dan kazne zatvora, s tim da kazna zatvora ne može biti duža od 6 (šest) mjeseci
OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice u budžet Crne Gore na broj 832-7113-04, na ime troškova branioca po službenoj dužnosti, uplati iznos od 2.437,50 eura, da na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, te da na ime sudskog paušana na broj žiro računa 832-7113-04, uplati sudski paušal u iznosu od 100,00eura, sve u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 201/18 od 20.12.2018. godine, optuženom M. E., stavljeno je na teret da je kao saizvršilac izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 2. u vezi st. 1 u vezi čl. 23. Krivičnog zakonika Crne Gore.

Dana 25.02.2019. godine, Više Državno tužilaštvo dostavilo je sudu, zapisnik, zapisnik o pregovaranju i sporazum o priznanju krivice.

Na ročištu za razmatranje sporazuma, održanom dana 04.03.2019.godine, sud je pročitao dokaze predložene optužnicom i to: Službenu zabilješku Uprave policije - Sektor granične policije - Odjeljenje GB Tuzi - Granični prelaz Božaj, broj 1843/18 od 02.11.2018. godine, izvršio uvid u fotodokumentaciju Uprave policije - CB Podgorica br. 61-10-244-2290/2512 od 02.11.2018. godine, Zapisnik o pretresanju prevoznog sredstva, putnika, prtljaga i drugih pokretnih stvari Ministarstva unutrašnjih poslova - Sektor kriminalističke policije - Grupe za suzbijanje droge Podgorice Ku.br. 856/18 od 03.11.2018. godine, dvije potvrde o privremeno oduzetim predmetima Ministarstva unutrašnjih poslova - Sektor kriminalističke policije - Grupe za suzbijanje droge Podgorice Ku.br. 856/18 na ime M. E. od 03.11.2018. godine, tri potvrde o privremeno oduzetim predmetima Ministarstva unutrašnjih poslova - Sektor kriminalističke policije - Grupe za suzbijanje droge Podgoricaa Ku.br. 856/18 na ime Š. D. od 03.11.2018. godine, Izvještaj o hemijskom vještačenju Forenzičkog centra u Danilovgradu broj 4864/18 od 05.12.2018. godine i izvršio uvid u fotodokumentadiju koja je sastavni dio izvještaja o hemijskom vještačenju, pročitao Zapisnik Kt.br. 201/18, Zapisnik o pregovaranju Kt.br. 201/18 i Sporazum o priznanju krivice Kt.br. 201/18 svi od 15.02.2019. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi kao saizvršilac izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 2. u vezi 1. u vezi st. 23. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatila sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora, kao glavna kazna, u trajanju od 9 (devet) mjeseci, i novčana kazna, kao sporedna kazna, u iznosu od 5.000,00€ (pet hiljada eura), srazmjerna stepenu krivice optuženog i težini počinjenog krivičnog djela, a posebno kada se ima u vidu raniji život optuženog tj. neosuđivanost, priznanje izvršenja krivičnog djela i izraženo kajanje zbog izvršenja istog, koje okolnosti i po ocjeni suda predstavljaju naročito olakšavajuće okolnosti, koje opravdavaju ublažavanje kazne ispod zakonom propisanog minimuma za predmetno krivično djelo, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, i to: na ime troškova branioca po službenoj dužnosti, iznos od 2.437,50 eura, paušala Višem državnom tužilaštvu u Podgorci u iznosu od 100,00 eura, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, te sudskog paušala u iznosu od 100,00 eura koje je optuženi dužan uplatiti na broj žiro računa 832-7113-04, sve u roku od 15 dana po pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice koji je zaključen između stranaka
Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 04.03.2019.godine
Zapisničar PREDSJEDNIK VIJEĆA-SUDIJA
Novčić Slobodanka, s.r. Tabaš Predrag, s.r.

PRAVNA POUKA
Protiv ove presude nije dozvoljena žalba.

Tačnost otpravka ovjerava namješenik suda
Novčić Slobodanka