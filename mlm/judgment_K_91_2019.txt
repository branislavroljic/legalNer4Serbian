K.br. 91/2019
U IME CRNE GORE
VIŠI SUD U PODGORICI, kao prvostepeni krivični, po sudiji Predragu Tabašu, uz učešće zapisničara Slobodanke Novčić, u krivičnom predmetu okrivljenog R.A.N., zbog krivičnog djela ugrožavanje lica pod međunarodnom zaštitom iz člana 448. stav 5. Krivičnog zakonika Crne Gore, odlučujući po optužnom predlogu Višeg državnog tužilaštva u Podgorici Kt.br.51/19 od 23.08.2019. godine, koje je na glavnom pretresu zastupao državni tužilac u Višem državnom tužilaštvu u Podgorici, Miloš Šoškić, nakon održanog glavnog i javnog pretresa dana 21.02.2020. godine, u prisustvu zastupnika optužbe i okrivljenog, dana 02.03.2020. godine, donio je i istog dana javno objavio,
P R E S U D U
Okrivljeni: R.A.N., od oca R. i majke E., rodjene N., rodjenog .... godine u H...-Republika K..., sa prebivalištem u H...-S... M...D...P..., državljanin Republike K..., neoženjen, bez djece, pismen, završio srednju školu, srednjeg imovnog stanja, bio zadržan po rješenju Višeg državnog tužilaštva Kt.br. 51-19 od 30.03.2019. godine, od 23,00 časova do 01.04.2019. godine do 23,00 časova.

Na osnovu čl. 373. st. 1. tačka 2. Zakonika o krivičnom postupku
OSLOBADJA SE OD OPTUŽBE
Da je:

Dana 29.03.2019. godine, u Podgorici, svjestan svoga djela čija je izvršenja htio, ugrozio sigurnost lica pod medjunarodnopravnom zaštitom i članova njihovih porodica ozbiljnom prijetnjom da će napasti službene prostorije pod medjunarodnopravnom zaštitom-Ambasadu Sjedinjenih Američkih Država, na način što je u 10,47 časova, neovlašćeno preskočio zaštitnu ogradu oko ambasade i uskočio u dvorište ambasade i krenuo prema zgradi ambasade, čije je ugrozio sigurnost diplomata, članova njihovih porodica i zaposlenih u ambasadi i usljed čega su zaposleni u ambasadi zaduženi za bezbjednost aktivirali alarmni sistem kojim su svi u ambasadi obaviješteni o napadu na ambasadu i bili su u obavezi da se sklone do prozora i da se sakriju ispod stola ili pronadju bezbjedno sklonište, koje procedure su bile aktivne do 12:07 časova, nakon što je izvršena detaljna pretraga terena i provjera postojanja eksplozivnih naprava u ambasadi,
- čime bi izvršio krivično djelo ugrožavanje lica pod medjunarodnom zaštitom iz čl. 448. st. 5. Krivičnog zakonika Crne Gore.

Troškovi krivičnog postupka padaju na teret budžetskih sredstava suda.

O b r a z lo ž e nj e
Optužnim predlogom Višeg državnog tužilaštva u Podgorici, Kt.br.51/19 od 23.08.2019. godine, okrivljenom R.A.N. je stavljeno na teret izvršenje krivičnog djela ugrožavanje lica pod međunarodnom zaštitom iz člana 448. stav 5. Krivičnog zakonika Crne Gore, a pri kom optužnom predlogu je njegov zastupnik u cjelosti ostao do završetka glavnog pretresa, predlažući sudu u završnoj riječi da okrivljenog oglasi krivim i osudi po zakonu.

Okrivljeni R.A.N. je u odbrani u prethodnom postupku naveo, da su K... tokom svoje istorije stalno uskakali u Američke ambasade, kako bi dobili politički azil, budući da su bježali od diktature F.K., koja je trajala preko 60 godina, pa je zbog toga ušao u Američku ambasadu u Podgorici. Dalje je naveo, da je tokom boravka u Srbiju odlazio u Ambasadu Kube u Beogradu, te da mu je ambasadorka rekla da ga više ne smatraju Kubancem, zato što je postavio nešto na internet šta se vlastima na Kubi nije svidjelo, da je unazad dva mjeseca došao u Crnu Goru iz Srbije i bio smješten na Koniku u Centru za azilante, te da je u jednom trenutku odlučio, da uđe u Američku ambasadu kako bi dobio azil. Dalje je objasnio, da je sa Konika došao pješke do Američke ambasade, uhvatio se za ogradu, koja je visoka 3-4 metra i preskočio je, da bi ga odmah po ulasku u dvorište ambasade stražari uhvatili, stavili mu lisice i odveli ga u neku prostoriju. Objasnio je, da je u toj prostoriji sa njim razgovarao jedan američki agent, koji ga je pitao zašto je ušao u Ambasadu, da je tom agentu objasnio da traži azil, da je nakon par minuta došla policija, koja ga je najprije odvela do sobe u azilu, kako bi provjerili da li ima bombu kod sebe ili neke druge opasne stvari, a nakon toga u zgradu policije, da bi ga nakon nekog vremena ponovo odveli u Centar za azilante, gdje su pretresli sobu u kojoj je bio smješten i tom prilikom mu uzeli lap top i još neke stvari. Objasnio je, da u trenutku kada je preskočio ogradu Ambasade, kod sebe nije imao bilo kakvo oružje ili drugo opasno sredstvo, da mu namjera nije bila da bilo koga povrijedi ili nešto loše uradi, već isključivo da zatraži azil, da je svjestan da je na taj način doveo i sebe u opasnost, ali da kubanci nikada nijesu bili teroristi. Dalje je naveo i objasnio, da je policija prilikom pretresa sobe izuzela lap top marke ,,Apple'', koji je bio polomljen, dva lap topa marke ,,Samsung'' i ,,Fujitsu'', koji nijesu njegovi, već su pripadali drugim licima sa kojima je boravio u sobi i to Andreasom iz Rusije i Darom iz Uzbekistana, a knjiga ,,Šta nas podučava Biblija'' je njegova, koja govori o vezi sa Bogom i na koji način da se slijedi taj put, ističući da ne pripada nijednoj vjeroispovijesti, ali da vjeruje u Boga. Dalje je naveo, da je slomio svoj lap top dan prije nego što je preskočio ambasadu Amerike i to zato jer isti nije radio, šta ga je iznerviralo i navelo na to, dok je pristup istom bio pod šifrom ,,Diosmesalvara'', u prevodu Bog će me spasisiti. Objasnio je, da nema mobilni telefon i da od društvenih mreža koristi ,,Instagram'', čiji "username" i šifru napamet ne zna, jer pristupa istome sa kompjutera, gdje je taj nalog otključan, da instagram koristi za lajkovanje slika i da prati manekenke i muzičke grupe kao što su ,,Ambasadors'', ,,Coldplay'', ,,50 cent'' i ,,Dad Yanki'' iz Portorika. Objasnio je da na Kubi ima majku, sa kojom je održavao kontak preko ,,Messingera'', pri čemu mu je username slovio na marcianocruz594@gmail.com, dok je Marciano, njegov đed, otac njegove majke, čiji je username na ,,Messingeru'' ,,Estela''. Nadalje je dodao da se ne sjeća šta je tačno objavio na internetu, jer je to bilo prije puno vremena, ali se sjeća da je to bilo protiv vlade na Kubi, a šta je objavio kada je shvatio da je ambasada Kube uticala da mu se ne da azil u Srbiji. Naveo je i da je sa Kube otišao 17.04.2017. godine i to iz Havane za Beograd, preko Amsterdama, da je iz Beograda došao autobusom do Spuža, te da je u toku boravka u Crnoj Gori jednom pokušao da uđe na Kosovo, kako bi avionom otišao u Švajcarsku, ali nije uspio da udje na Kosovo, te da prilikom dolaska u Crnu Goru iz Srbije nije imao nikakih problema, već da je na granici predao pasoš i ušao u Crnu Goru. Objasnio je, da su mu u ambasadi Kube u Beogradu saopštili, da više ne može da dođe na Kubu, jer to više nije njegova domovina, da i on ne želi da se vrati tamo, dok se ne zbaci komunizam sa vlasti, koji mu je donio dosta loših stvari, da nije imao mogućnosti da se školuje i nadje posao, da ljudi na Kubi loše žive. Dalje je naveo i objasnio, da su mu prilikom saslušanja u policiji saopštili da može da bude optužen za terorizam, pa je iz revolta rekao, da ako bude optužen za to djelo, kad izadje na slobodu baciti negdje bombu, da to ne bi uradio, jer ne želi da ubija nevine ljude.

Na glavnom pretresu okrivljeni je ponovio svoju odbranu iz prethodnog postupka, pojašnjavajući, da je kritičnom prilikom samo želio da zatraži politički azil u Ambasadi SAD-a, tim prije što amerikanci najbolje znaju sa kakvim problemima se suočavaju kubanci u svojoj zemlji, da je računao da će dobiti politički azil i otići u SAD, kako bi se pridružio ostatku svoje porodice u Majamiju, da nije prestupnik, u što bi volio da uvjeri predstavnike Američke ambasade, da mu nije jasno, kako je nekome moglo da padne na pamet da je on neki agresor, da nosi oružje, bombu ili nešto slično.

Pri ovakvoj odbrani optuženi je ostao do završetka glavnog pretresa.

Sud je u dokaznom postupku pročitao: iskaz svjedoka P.M., sa zapisnika o saslušanju svjedoka od 16.08.2019. godine, iskaz svjedoka Knežević Miodraga, sa zapisnika o saslušanju svjedoka od 16.08.2019. godine, iskaz svjedoka I.D., sa zapisnika o saslušanju svjedoka od 16.08.2019. godine, službenu zabilješku broj 61-10-244 od 29.03.2019. godine i izvršio uvid u fotodokumentaciju od 29.03.2019. godine, zapisnik o pretresanju stana i drugih prostorija Uprave policije CB Podgorica od 29.03.2019. godine, potvrdu o privremeno oduzetim predmetima Uprave policije CB Podgorica od 29.03.2019. godine, rješenje MUP-a R Srbije-Uprava za strance od 24.09.2018. godine i dopis Ambasade SAD-a kancelarija za bezbjednost od 13.06.2019. godine.

Svjedok P.M. je u svom iskazu naveo, da se ne sjeća tačnog vremena, da se nalazio u krugu Američke ambasade, gdje je čekao ambasadorku da izađe iz zgrade Ambasade, kako bi je pratio tokom njenih službenih obaveza, obzirom na to da je zaposlen u njenom ličnom obezbjeđenju kao službenik Uprave policije, da bi u jednom trenutku pogledao u pravcu "Dvorca Kralja Nikole" i vidio jedno lice, koje se uhvatilo za ogradu Ambasade i preskočilo je, a zatim travnatim dijelom krenulo ka zgradi Ambasade. Odmah je krenuo prema tom licu, dok su se ostali službenici Ambasade povukli u zgradu, što je pravilo ponašanja u slučaju napada na Ambasadu. Kada je prišao tom licu na nekih 5 metara, izdao mu je naredjenje da stane i podigne ruke, što je to lice i učinilo. Naredio je tom licu da se okrene prema njemu, zatim izvršio njegov pregled i ustanovio, da kod tog lica nema nedozvoljenih predmeta i sredstava, nakon čega je lice predao službenicima Američke ambasade, a on pozvao policiju da dodje radi daljeg postupanja. Objasnio je da je imao utisak, da to lice u trenutku kada mu je izdao naredjenje da stane i podigne ruke razumije crnogorski jezik, te da mu tom prilikom to lice nije pominjalo ništa vezano za azil.

Svjedok K.M. je u svom iskazu naveo, da je kritičnog dana bio na redovnom mjestu policijskog službenika na obezbjeđenju američke Ambasade, kada je dobio poziv iz Ambasade, da je primijećeno jedno lice sumnjivog ponašanja i kretanja oko Ambasade, pa je iz svoje kućice koja se nalazi kod "Medicinske škole" krenuo prema poziciji gdje se nalazilo to lice. Idući ,,Dječijom ulicom'', koja ide uz ogradu Ambasade, u jednom trenutku primijetio je lice koje je ostvarilo kontakt sa radnikom Komunalnog preduzeća, a koje je u trenutku kada ga je spazilo ubrzalo korak, zbog čega je zaključio da se nešto dešava, pa je pozvao svog kolegu G.Đ., koji se nalazio na drugom kraju ulice da to lice zaustavi. Potom je povikao ,,Stani, stani, policija", da bi to lice dolaskom preko puta ulaza u Dvorac Kralja Nikole, ušlo u jedan usjek u ogradi kod Američke ambasade, a nakon jedne sekunde preskočilo ogradu i ušao u dvorište, a zatim se zaputio prema zgradi Ambasade, gdje su druge kolege preduzele radnju. Tom prilikom upitao je radnika Komunalnog preduzeća, poznaje li to lice i ko je on, na što mu je radnik Komunalnog preduzeća rekao, da to lice ne poznaje, da ga je nešto pitalo, ali da on nije razumio što ga pita.

Svjedok I.D. je u svom iskazu naveo, da je kritičnog dana kao službenik Komunalnog preduzeća radio na poslovima čišćenja ulice i staza oko Američke ambasade, da bi mu u jednom trenutku prišlo jedno lice, koje mu je nešto govorilo, a kojega ništa nije razumio, da bi u jednom trenutku to lice krenulo brzim korakom od njega u trenutku kada im se približavao policijski službenik, koji mu je prišao i pitao ga zna li ko je to lice. Dalje je naveo, da je sledeće što je vidio, da je to lice preskočilo u Američku ambasdadu, gdje su ga neki policajci držali
Iz sadržine službene zabilješke Uprave policije CB Podgorica, sačinjene od strane policijskog službenika P.Đ. broj 61-10-244 od 29.03.2019. godine proizilazi, da je dana 29.03.2019. godine u 10 i 45 časova kubanski državljanin A.N.R. preskočio metalnu dvorišnu ogradu visine 2,50 metara Ambasade SAD-a, gledano od pravca Dječije ulice, a naspram kapije dvorca Petrovića, tačnije sa zapadne strane Ambasade, gledano od pravca Dječije ulice, a bliže ulici Džona Džeksona, ušlo u dvorište Ambasade, nakon čega je ubrzo lišen slobode, da je identitet lica utvrdjen na osnovu pasoša, a da je lice osim putne isprave kod sebe imalo i novčanik. Izgled putne isprave i novčanika prikazan je u fotodokumentaciji Uprave policije CB Podgorica, broj 61-10-244-582/765 od 29.03.2019. godine, u koju je Sud izvršio uvid na glavnom pretresu.

Iz sadržine zapisnika o pretresanju stana i drugih prostorija Uprave policije CB Podgorica, Ku.br. 274/19 od 30.03.2019. godine, proizilazi da su ovlašćeni policijski službenici navedenog Centra bezbjednosti, dana 29.03.2019. godine, postupajući po naredbi sudije za istragu Osnovnog suda u Podgorici Kri.br.220/19 od 29.03.2019. godine, u prisustvu dva punoljetna građanina kao svjedoka, izvršili pretres stana i drugih prostorija, koje koristi okrivljeni u ul. J... M... br.... na K..., u Podgorici i tom prilikom su pronašli: Lap top marke ,,Apple'' sive boje, serijskog broja C1MPVA4FG941, pronađen u crnoj torbi iza ulaznih vrata; knjigu, naslova ''Que nos ensena la Biblia'', pronađenoj u crnoj torbi iza ulaznih vrata; lična dokumenta izdata na ime R.A.N., pronađena u crnoj torbi iza vrata; lična dokumenta izdata na ime A.A. i tri male sveske, a koje su u vlasništvu istog, pronađene ispod njegovog kreveta; lap top marke ,,SAMSUNG'' crne boje, serijskog broja HK3R93LBC008659V, pronađen ispod kreveta A.A.; lap top marke ,,FUJITSU'', serijskog broja Y4KCO46879 sa polomljenim (nedostajućim) monitorom, pronađen ispod kreveta A.A.; lična dokumenta i manja sveska na ime G.T., pronađena u torbici istog na krevetu.

Iz sadržine potvrde o privremeno oduzetim predmetima, proizilazi da je ovlašćeni policijski službenik, dana 29.03.2019. godine u 20:00 časova od okrivljenog R.A.N. privremeno oduzeo: Lap top marke ,,Apple'' sive boje, serijskog broja C1MPVA4FG941, pronađen u crnoj torbi iza ulaznih vrata; knjigu, naslova ''Que nos ensena la Biblia'', pronađena u crnoj torbi iza ulaznih vrata; lična dokumenta izdata na ime R.A.N., pronađena u crnoj torbi iza vrata; lična dokumenta izdata na ime A.A. i tri male sveske, a koje su u vlasništvu istog, pronađene ispod njegovog kreveta; lap top marke ,,SAMSUNG'' crne boje, serijskog broja HK3R93LBC008659V, pronađen ispod kreveta A.A.; lap top marke ,,FUJITSU'', serijskog broja Y4KCO46879 sa polomljenim (nedostajućim) monitorom, pronađen ispod kreveta A.A.; lična dokumenta i manja sveska na ime G.T., pronađena u torbici istog na krevetu. Pored toga, od A.A., privremeno je oduzet mobilni telefon, marke ,,Samsung'', bijele boje, sa dva IMEI broja od kojih je prvi 351550/06/020578/8 i drugi 351601/06/020578/8, u kojem se nalazila SIM kartica, operatera ,,Telenor'', broj telefona +38269488122, na kojoj je utisnut serijski broj 8938201117 0504902622 (telefon je bez šifre).

Iz sadržine rješenja MUP-a republike Srbije od 24.09.2018. godine, proizilazi da se R.A.N. otkazuje boravak u Republici Srbiji i zabranjuje dolazak do 24.09.2023. godine, te da je dužan da napusti teritoriju Republike Srbije u roku od 15 dana od dana uručenja rješenja, najkasnije 09.10.2018. godine. Pored toga, navedeno je da je ovdje okrivljeni presudom Osnovnog suda u Bujanovcu, broj 84/18 zbog učinjenog krivičnog djela iz člana 246a KZ-a Republike Srbije, kažnjen zatvorom u trajanju od četiri mjeseca.

Iz sadržine dopisa SAD-a, kancelarije za bezbjednost od 13.06.2019. godine, proizilazi da je dana 29.03.2019. godine u 10:47 časova, nepoznato lice preskočilo ogradu ambasade SAD-a u Podgorici i neovlašćeno ušlo u posjed Ambasade, pri čemu su zaposleni u ambasadi uključujući i radnik u skladištu, lokalni čuvar i lično obezbjeđenje ambasadora brzo reagovali na potencijalni napad i savadali nepoznato lice, te da su i zaposleni zaduženi za bezbjednost, aktivirali alarmni sistem ,,duck and cover'', kojim su obavijestili cjelokupnu Ambasadu o napadu i neposrednoj prijetnji, a što zahtijeva od svih zaposlenih da se sklone od prozora i da se sakriju ispod stola ili pronađu bezbjedno sklonište, da je službeno lice Ambasade preko razglasa obavijestilo zaposlene, da je došlo do neovlašćenog ulaska u Ambasadu, da su u 11,28 časova službenici crnogorske policije (SAJ jedinica) došla na lice mjesta i izvršila bezbjedonosnu provjeru dvorišta i nakon 80 minuta u 12,07 časova, deaktiviran je sistem.

Cijeneći navode optužbe, odbrane okrivljenog i sve provedene dokaze, kako pojedinačno, tako i u njihovoj medjusobnoj vezi, ovaj Sud je našao da nema dokaza, da je okrivljeni R.A.N. izvršio krivično djelo ugrožavanje lica pod međunarodnom zaštitom iz člana 448. stav 5. Krivičnog zakonika Crne Gore, a ovo iz sledećih razloga.

Naime, u postupku je nesumnjivo utvrđeno, da je okrivljeni R.A.N., dana 29.03.2019. godine, u Podgorici, u 10,47 časova, preskočio zaštitnu metalnu ogradu Ambasade SAD-a, visine 2,50 metara, gledano od pravca Dječije ulice, a naspram kapije dvorca Petrovića, sa zapadne strane Ambasade, a kako to proizilazi iz navoda odbrane okrivljenog, tako i iskaza svjedoka P.M. službenika Uprave policije, rasporedjenom na ličnom objezbjeđenju Ambasadora SAD-a, koji se kritičnom prilikom zadesio u krugu Ambasada i u jednom trentuku vidio okrivljenog, koji se na ogradi iz pravca dvorca Kralja Nikole najprije uhvatio za ogradu Ambasade, a zatim i preskočio u dvorište iste, te iskaza svjedoka K.M. policijskog službenika, zaposlenog na poslovima obezbjedjenja Ambasade, koji je pak u svom iskazu naveo, da je od strane obezbedjenja Ambasade obaviješten, da je primijećeno jedno lice sumnjivog ponašanja, koje se kretalo oko Ambasade, zbog čega se uputio Dječjom ulicom i ugledao okrivljenog, koji se ubrzanim korakom krenuo udaljavati, a zatim skrenuo u jedan usjek, koji se nalazi naspram dvorca Kralja Nikole, a potom vidio kako je okrivljeni preskočio ogradu Ambasade, ušao u dvorište i krenuo ka zgradi Ambasade, a što se sve potvrdjuje i sadržinom službene zabilješke Uprave policije CB Podgorica, od 29.03.2019. godine.

Nadalje, u postupku je nesumnjivo utvrdjeno, da je policijski službenik svjedok P.M. odmah po opažanju okrivljenog u dvorištu Ambasade, istom izdao naredjenje da se zaustavi i podigne ruke, što je okrivljeni i učinio, nakon čega je izvršio njegov pregled i utvrdio, da okrivljeni kod sebe ne posjeduje nikakva opasna, niti bilo kakva druga sredstva ili predmete, osim novčanik i putnu ispravu, a što je sud utvrdio, iz iskaza svjedoka P.M., sadržine službene zabilješke Uprave policije CB Podgorica, a što nije sporio ni okrivljeni u navodima svoje odbrane.

Nadalje, pretresom stana i drugih prostorija, koje je koristio okrivljeni u Centru za azilante na Koniku, nijesu pronadjeni bilo kakvi nedozvoljeni predmeti, niti bilo koje druge stvari, koje se mogu dovesti u vezu sa izvršenjem predmetnog krivičnog djela, a kako to proizilazi, iz sadržine zapisnika o pretresanju stana i drugih prostorija Uprave policije CB Podgorica, Ku.br. 274/19 od 30.03.2019. godinem, te sadržine potvrde o privremeno oduzetim predmetima.

Dakle, imajući u vidu naprijed utvrdjeno činjenično stanje, nesumnjivo proizilazi, da je okrivljeni kritičnom prilikom, preskočio zaštitnu ogradu Ambasade SAD-a u Podgorici, da bi odmah potom brzom reakcijom službenika policije zaposlenih na poslovima Ambasade, bio lišen slobode.

Medjutim, provedenim dokazima na glavnom pretresu nije dokazano, da je okrivljeni postupajući na naprijed opisani način, ugrozio sigurnost lica pod medjunarodnopravnom zaštitom i članove njihovih porodica, ozbiljnom prijetnjom da će napasti službene prostorije pod medjunarodnopravnom zaštitom Ambasadu Sjedinjenih Američkih Država.

Naime, radnja krivičnog djela koje je okrivljenom stavljeno na teret iz čl. 448. st. 5. Krivičnog zakonika Crne Gore, podrazumijeva ugrožavanje sigurnosti lica i članova njihovih porodica, koje se nalaze pod medjunarodnopravnom zaštitom, a njihova sigurnost treba da bude ugrožena ozbiljnom prijetnjom, da će ta lica i članovi njihove porodice biti napadnuti, ili da će biti napadnute njihove službene prostorije, privatan stan ili prevozno sredstvo. U smislu ovog krivičnog djela, pod ozbiljnom prijetnjom podrazumijeva se ona vrsta prijetnje, koja ne neposredna, ozbiljna i objektivno ostvarljiva.

Nasuprot navedenom, radnje koje je kritičnom prilikom preduzeo okrivljeni, preskakanjem ograde Ambasade SAD-a i ulaska na teritoriji iste, ne predstavljaju u objektivnom smislu ozbiljnu prijetnju za lica pod medjunarodnopravnom zaštitom i njihovu imovinu, niti je okrivljeni preduzeo bilo kakvu radnju, izričito ili prećutno (konkudentnom radnjom), kojom bi uputio prijetnju licima pod medjunarodnopravnom zaštitom, članovima njihove porodice ili imovini. Ovo tim prije, kada se imaju u vidu nesumnjivo utvrdjene činjenice, da okrivljeni kod sebe nije posjedovao bilo kakva nedozvoljena srestva i da se isti na naredjenje policijskog službenika svjedoka P.M. odmah zaustavio i podigao ruke, što upućuje na zaključak, da nije postojala ni objektivna mogućnost ugrožavanja sigurnosti lica pod medjunarodnopravnom zaštitom, već sud zaključuje, da je namjera okrivljenog, očigledno bila usmjerena da zatraži politički azil u Ambasadi SAD-a, kako to proizilazi iz njegove dosledne odbrane.

Stoji činjenica, da je nakon neovlašćenog ulaska okrivljenog u Ambasadu SAD-a, od strane nadležnih službenika za bezbjednost aktiviran alarmni sistem, zbog čega su svi zaposleni u Ambasadi, bili u obavezi da se sklone od prozora i da se sakriju ispod stola ili pronadju bezbjedno sklonište, ali ta činjenica, po ocjeni ovog suda nije od značaja za utvrdjivanje krivice okrivljenog za predmetno krivično djelo, obzirom, da se radi o uobičajenoj proceduri, koja se sprovodi u situaciji kada se sumnja da je narušena bezbjednost Ambasade, a kako to proizilazi iz dopisa kancelarije za bezbjednost Ambasade SAD-a od 13.06.2019. godine.

Imajući u vidu sve naprijed navedeno, sud je našao, da u postupku nije dokazano, da je okrivljeni R.A.N., izvršio krivično djelo ugrožavanje lica pod medjunarodno pravnom zaštitom iz čl. 448. st. 5. Zakonika o krivičnom postupku, pa ga je na osnovu čl. 373. st. 1. tačka 2. Zakonika o krivičnom postupku, oslobodio od optužbe.

Sud je odluku o troškovima postupka zasnovao na članu 230. stavu 1. Zakonika o krivičnom postupku.

Sa izloženog, odlučeno je kao u izreci presude.

VIŠI SUD U PODGORICI
Dana 02.03.2020. godine
Zapisničar S U D I J A
Slobodanka Novčić Tabaš Predrag
DN-a:

-Okrivljenom,
-VDT-u,
-a/a
Postupljeno, dana __________ godine