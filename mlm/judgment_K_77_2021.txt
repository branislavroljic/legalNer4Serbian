U IME CRNE GORE
K.br. 77/21
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog R.I., koga po izboru brani P.M., advokat iz Podgorice, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužilaštva u Podgorici Kt.br. 87/21 od 10.06.2021. godine, koju je na ročištu povodom odlučivanja o sporazumu o priznanju krivice zastupala Danka Ivanović Đerić, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 13.12.2021. godine, donio je
P R E S U D U
Optuženi:

R.I., JMB ..., od oca D. i majke G., rođen .... godine u P..., sa prebivalištem u Podgorici, ul. M...B... broj ..., državljanin Crne Gore, završio srednju školu, nezaposlen, oženjen, otac jednog malodobnog djeteta, lošeg imovnog stanja, ranije osuđivan i to presudom Osnovnog suda u Nikšiću K.br. 679/2011 od 13.04.2012. godine, zbog krivičnog djela ugrožavanje sigurnosti iz čl. 168. st. 2. u vezi st.1. Krivičnog zakonika Crne Gore i osuđen na kaznu zatovra u trajanju od 3 (tri) mjeseca uslovno na 1 (jednu) godinu
KRIV JE
Zato što je:

Dana 13.05.2021. godine u Podgorici, neovlašćeno, radi prodaje držao opojnu drogu amfetamin supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl.list CG br. 41/2018 od 28.06.2018. godine), iako je bio svjestan da postupa neovlašćeno i protivpravno pa je to i htio, na način što je označenog dana, u ul. V.Đ. u ruci držao 4 PVC pakovanja u kojima se nalazila opojna droga amfetamin u količini od 3,080 grama; 2,105 grama; 1,030 grama i 2,133 grama, koju opojnu drogu je predao policijskim službenicima prilikom kontrole, te istog dana u stanu u kojem živi, u ul. M.B. broj ..., držao dvije pvc kese u kojima se nalazila opojna droga amfetamin u količini od 3,077 grama i 47,719 grama, kao i vaga sa precizno mjerenje sa tragovima opojne droge amfetamin, koja opojna droga je pronađena prilikom pretresa od strane ovlašćenih policijskih službenika, a bila je namijenjena daljoj neovlašćenoj prodaji
- čime je izvršio krivično djelo - neovlašćena proizvodnja, držanje i stavljanje u promet opojnih droga iz člana 300. st 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl.14,15, 32, 33, 36, 42. 45, 46. i 51. Krivičnog zakonika Crne Gore, te odredbi čl. 226., 229., 303. i 374. Zakonika o krivičnom postupku
O S U Đ U J E
Na kaznu zatovra u trajanju od 7 (sedam) mjeseci, u koju kaznu mu se uračunava vrijeme zadržavanja od 13.05.2021 od 20,00 časova do 14.05. 2021. godine do 14,00 časova.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, uplati na ime paušala Višem državnom tužilaštvu u Podgorici, iznos od 50,00 eura, na račun Vrhovnog državnog tužilaštva broj 832-1187-31 i iznos od 50,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice, dok će o troškovima naknade branioca po službenoj dužnosti adv. B.D., sud odlučiti naknadno posebnim rješenjem po pribavljanju podataka o njihovoj visini.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga amfetamin u ukupnoj količini od 59,144 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice i digitalnu vagu za precizno mjerenje, kao predmeta upotrebljenog za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 87/21 od 10.06.2021. godine, optuženom R.I., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz člana 300. st 1. Krivičnog zakonika Crne Gore.

Dana 29.11.2021. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 13.12.2021. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije CB Podgorica - SKP za borbu protiv droge Ku.br. 511/21 od 13.05.2021. godine, zapisnik o pretresanju stana i drugih prostorija Uprave policije CB Podgorica - SKP za borbu protiv droge Ku.br. 511/21 od 13.05.2021. godine i izvršio uvid u fotodokumentaciju broj 14/03-4-751/719 od 13.05.2021. godine, pročitao tri potvrde o privremeno oduzetim predmetima Uprave policije CB Podgorica - SKP za borbu protiv droge Ku.br. 511/21 od 13.05.2021. godine na ime optuženog Radović Ilije, izvještaj o kriminalističko-tehničkom pregledu lica mjesta Ku.br. 511/21, broj knjige uviđaja 719/21 od 13.05.2021. godine, izvještaj o hemijskom vještačenju Forenzičkog centra Danilovgrad, broj 1191/21 od 28.05.2021. godine, izvod iz kaznene evidencije Ministarva pravde broj 05/2-041-6024/21 od 31.05.2021. godine ne ime optuženog R.I., zapisnik o pregovararanju Kt(sp)br. 55/21 od 29.11.2021. godine, zapisnik o priznanju krivice Kt(sp)br. 55/21 od 29.11.2021. godine i sporazum o priznanju krivice Kt(sp)br. 55/21 od 29.11.2021. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz člana 300. st 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog, sud je najprije u smislu čl. 42. Krivičnog zakonika Crne Gore, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti) u okviru zakonom propisanog minimuma i maksimuma za predmetno krivično djelo, pa je od olakšavajućih okolnosti na strani optuženog cijenio njegove lične prilike, da je oženjen, otac jednog maloljetnog djeteta, priznanje izvršenja krivičnog djela, prihvatanje krivice i iskreno kajanje za učinjeno krivično djelo, što je dovelo do efikasnosti okončanja postupka, dok otežavajućih okolnosti nije bilo, pa sud nalazi da naprijed navedene olakšavajuće okolnosti u svojoj ukupnosti, a u odsustvu otežavajućih okolnosti, predstavljaju naročito olakšavajuće okolnosti, koje opravdavaju kaznu zatvora optuženom ispod zakonom propisanog minimuma za predmetno krivično djelo, shodno čl. 45. i 46. Krivičnog zakonika Crne Gore, te da je kazna zatvora u trajanju od 7 (sedam) mjeseci, srazmjerna stepenu krivice optuženog i težini počinjenog krivičnog djela i da će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno članu 51. Krivičnog zakonika Crne Gore, sud je optuženom u izrečenu kaznu zatvora uračunao vrijeme zadržavanja od 13.05.2021. godine od 20,00 časova do 14.05.2021. godine do 14,00 časova.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to opojne droge amfetamina u ukupnoj količini od 59,144 grama, a koja droga se ima uništiti po pravosnažnosti presude donijete na osnovu sporazuma o priznanju krivice, kao i vaga za precizno mjerenje kao predmeta upotrijebljenog za izvršenje krivičnog djela.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na paušal Višem državnom tužilaštvu u Podgorici, iznos od 50,00 eura, na račun Vrhovnog državnog tužilaštva broj 832-1187-31 i iznos od 50,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice, dok će o ostalim troškovima postupka, odnosno o troškovima naknade branioca po službenoj dužnosti, sud odlučiti naknadno posebnim rješenjem po pribavljanju podataka o njiovoj visini.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana 13.12.2021.godine
Zapisničar S u d i j a
Novčić Slobodanka,s.r Tabaš Predrag,s.r
PRAVNA POUKA
Protiv ove presude nije dozvoljena žalba
Tačnost otpravka ovjerava namještenik suda
Novčić Slobodanka