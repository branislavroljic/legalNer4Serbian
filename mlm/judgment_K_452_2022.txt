K. br. 452/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Dejane Harović, u krivičnom postupku protiv optuženog I.K., zbog krivičnog djela teška djela protiv bezbjednosti javnog saobraćaja iz čl. 348 st. 4 u vezi sa čl. 339 st. 3 u vezi sa st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 10. 03. 2023. godine, donio je
P R E S U D U
Optuženi: I.K., JMB .........., od oca D. i majke D., rođene R., rođen ...... godine u Podgorici, sa prebivalištem u Podgorici - Ulica ...... bb, državljanin Crne Gore, razumije crnogorski jezik, koji je i njegov jezik, automehaničar, razveden, bez djece, pismen, završio srednju školu, srednjeg imovnog stanja, neosuđivan, protiv kojeg se ne vodi postupak za drugo krivično djelo,
Kriv je

Što je:

Dana 29. novembra 2021. godine, oko 16.00 časova, u Podgorici, u Bulevaru Peka Dapčevića, ne pridržavajući se saobraćajnih propisa iz čl. 29 st. 1 i čl. 36 st. 1 Zakona o bezbjednosti saobraćaja na putevima, ugrozio saobraćaj i doveo u opasnost život i tijelo ljudi, na način što se upravljajući putničkim vozilom marke "Volkswagwn Golf" registarskih oznaka ......., lijevom saobraćajnom trakom desne kolovozne trake označenog Bulevara iz pravca Bulevara I proleterske brigade u pravcu Katoličke crkve, nije kretao desnom stranom kolovoza u smjeru kretanja i brzinom dozvoljenom za naseljeno mjesto do 50 km/h, već je upravljao vozilom nedozvoljenom brzinom od oko 90 km/h, usljed kojih propusta je dolaskom na kritično mjesto izgubio kontrolu nad vozilom, skrenuo ulijevo i sa desnom bočnom stranom vozila udario u stub ulične rasvjete koji se nalazio na razdjelnom ostrvu, a koji se od udara polomio, da bi potom prešao preko razdjelnog ostrva na kolovoznu traku namijenjenu za kretanje vozila iz suprotnog smjera kojom prilikom je polomljeni stub ulične rasvjete koji je gurao vozilom, udario u prednji dio putničkog motornog vozila marke "Renault Megan Scenic" reg. ozn. .........., kojim je upravljala R.M., krećući se desnom saobraćajnom trakom desne kolovozne trake Bulevara Peka Dapčevića iz pravca Katoličke crkve u pravcu Bulevara I proleterske brigade, nakon čega je vozilo okrivljenog nastavilo kretanje gurajući prednjim dijelom vozila stub ulične rasvjete, da bi potom udarilo u zadnja lijeva vrata putničkog motornog vozila marke "Seat Ibica", reg. oznaka........., kojim je upravljao M.J., krećući se iza putničkog vozila marke "Renault Megan Scenic", u istom smjeru, dok je stub ulične rasvjete udario u prednji dio tog vozila, kojom prilikom je saputnik u vozilu kojim je upravljao okrivljeni - oštećeni K.M. zadobio teške i po život opasne tjelesne povrede od kojih je kod istog nastupila smrt, pri čemu je okrivljeni u odnosu na osnovno krivično djelo postupao sa svjesnim nehatom, jer je bio svjestan da ovakvom nepropisnom vožnjom može ugroziti javni saobraćaj i dovesti u opasnost život i tijelo ljudi, ali je olako držao da do toga neće doći, dok je u odnosu na težu posljedicu - smrt K.M. takođe postupao sa svjesnim nehatom, jer je znao da njegovim radnjama takva posljedica može nastupiti, ali je olako držao da do toga neće doći,
- čime je izvršio krivično djelo teška djela protiv bezbjednosti javnog saobraćaja iz čl. 348 st. 4 u vezi sa čl. 339 st. 3 u vezi sa st. 1 Krivičnog zakonika Crne Gore.

Pa ga sud na osnovu čl. 4 st. 2, čl. 32, čl. 36 i čl. 42 st. 1 Krivičnog zakonika Crne Gore, te čl. 226, čl. 229 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 1 (jedne) godine.

Obavezuje se optuženi da plati na ime troškova krivičnog postupka iznos od 724,51 €, u roku od 15 dana od dana pravosnažnosti presude, pod prijetnjom izvršenja.

O b r a z l o ž e nj e
Optuženom I.K. je optužnicom Osnovnog državnog tužilaštva u Podgorici Kt. br. 1791/21 od 03. 06. 2022. godine stavljeno na teret krivično djelo teška djela protiv bezbjednosti javnog saobraćaja iz čl. 348 st. 4 u vezi sa čl. 339 st. 3 u vezi sa st. 1 Krivičnog zakonika Crne Gore.

Nakon podizanja optužnice, državna tužiteljka, optuženi i njegov branilac su zaključili sporazum o priznanju krivice dana 02.03.2023. godine.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici optuženog, te da je optuženi I.K. u vrijeme, mjestu i na način opisan u izreci ove presude učinio krivično djelo teška djela protiv bezbjednosti javnog saobraćaja iz čl. 348 st. 4 u vezi sa čl. 339 st. 3 u vezi sa st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani optuženog, a koje je cijenila državna tužiteljka prilikom pregovaranja o vrsti i visini kazne, i to njegov raniji život i s tim u vezi neosuđivanost, njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka, te iskreno kajanje, a s tim u vezi i stav oštećenog koji se nije pridružio krivičnom gonjenju, dok otežavajućih okolnosti nije bilo.

Na osnovu čl. 226 i čl. 229 Zakonika o krivičnom postupku, sud je obavezao optuženog da na ime troškova krivičnog postupka plati ukupan iznos od 724,51 €, od čega na ime troškova medicinskog vještačenja iznos od 209,00 €, na ime troškova saobraćajnog vještačenja iznos od 115,50 €, na ime troškova Pogrebnih usluga 256,01 €, na ime troškova Kliničkom centru Crne Gore iznos od 114,00 € i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju optuženog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 10. 03. 2023. godine
ZAPISNIČARKA S U D I J A
Dejana Harović,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Dejana Harović
ZAPISNIČARKA S U D I J A
Dejana Harović Rade Ćetković
Dn-a: Po primjerak presude dostaviti:

- ODT Podgorica,
- Optuženom,
- Braniocu optuženog,
- Oštećenom,
- a/a.

Postupljeno dana ________________
Namještenik suda ________________