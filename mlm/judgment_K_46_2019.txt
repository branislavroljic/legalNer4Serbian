U IME CRNE GORE
K.br. 46/19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika suda Novčić Slobodanke kao zapisničara, u predmetu protiv optuženog B. L., koga brani M. D., advokat iz N..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, odlučujući po optužnici Višeg državnog tužioca u Podgorici Kt.br. 39/19 od 10.05.2019. godine, koju je na ročištu povodom odlučivanja o sporazumu o priznanju krivice zastupala Maja Jovanović - državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 10.10.2019. godine, donio je
P R E S U D U
Optuženi:

B. L., JMB ..., od oca S. i majke R., rodjene R., rodjen .... godine u N..., sa prebivalištem u N..., ul. V... K... br. ..., državljanin Crne Gore, autoelektričar, nezaposlen, neoženjen, bez djece, završio srednju elektro školu, srednjeg imovnog stanja, osudjivan i to: presudom Višeg suda u Podgorici, Kv.br. 452/2017 od 24.07.2017. godine, zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, kojom je osudjen na kaznu zatvora u trajanju od 6 mjeseci, u pritvoru od 19.03.2019. godine.

KRIV JE
Zato što je:

U junu 2018. godine, u N..., u mjestu O..., neovlašćeno radi prodaje držao opojnu drogu kokain-supstancu koja je Pravilnikom o utvrdjivanju spiska droga, psihotropnih supstanci i bilja kje se može koristiti za proizvodnju droga ("Sl. list CG" br. 41/18 od 26.06.2018. godine), proglašena za opojnu drogu, na način što je kokain u ukupnoj masi od 18,455 grama, zapakovao u 26 plastičnih kesa, a potom isti sakrio u žbun pored puta u mjestu O..., u čemu mu je umišljajno pomogao optuženi K. V., tako što mu je dao kese u koje je isti spakovao kokain, a koja opojna droga je pronadjena od strane ovlašćenih policijskih službenika dana 24.06.2018. godine, pri čemu je optuženi bio svjestan svoga djela i htio njegovo izvršnje,
- čime je izvršio krivično djelo - neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Pa mu sud primjenom citiranih zakonskih odredbi, te odredbi čl. 32, 33, 36, 39,42. 45. i 46. i 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku.

O S U Đ U J E
Na kaznu zatvora u trajanju od 1 (jedne) godine i 6 (šest) mjeseci, u koju kaznu mu se uračunava vrijeme provedeno u pritvoru, počev od 19.03.2019. godine, pa nadalje dok pritvor bude trajao i novčanu kaznu u iznosu od 5.000,00€ (pet hiljada eura), kao sporednu kaznu, koju je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice, i to na račun budžeta Crne Gore broj 832-7113-04, s tim što ako optuženi ne plati u tom roku, sud će novčanu kaznu zamijeniti kaznom zatvora, tako što će za svakih započetih 25,00€ (dvadesetpet eura) novčane kazne odrediti jedan dan kazne zatvora, s tim da kazna zatvora ne može biti duža od 6 (šest) mjeseci.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMETA
I to: opojna droga kokain u količini od 18,455 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice uplati iznos 200,00€ na ime paušala Vrhovnom državnom tužilaštvu u Podgorici broj 832-1187-31 i Višem sudu u Podgorici iznos od 200,00€, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 39/19 od 10.05.2019. godine, optuženom B. L. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 04.10.2019. godine, Više Državno tužilaštvo u Podgorici dostavilo je sudu, zapisnik o pregovaranju, zapisnik o priznanju krivice i sporazum o priznanju krivice.

Na ročištu za razmatranje sporazuma, održanom dana 10.10.2019. godine, sud je pročitao dokaze predložene optužnicom i to: Službenu zabilješku Uprave policije-SKP Ku.br. 88 od 24.06.2018. godine, izvještaj o hemijskom vještačenju Forenzičkog centra u Danilovgradu broj 2895/18 od 15.01.2019. godine, izvještaj DNK vještačenju Forenzičkog centra u Danilovgradu broj 2894/18 od 26.12.2018. godine, potvrda o privremeno oduzetim predmetima Uprave policije-Sektor kriminalističke policije-Odsjek za borbu protiv droge-Grupa VII Nikšić, Ku.br. 88 od 17.03.2019. godine, na ime K. V., potvrda o privremeno oduzetim predmetima Uprave policije-Sektor kriminalističke policije-Odsjek za borbu protiv droge-Grupa VII Nikšić, Ku.br. 88 od 17.03.2019. godine, na ime B. L., Zapisnik o pretresanju stana i drugih prostorija Uprave policije - SKP, Odsjek za borbu protiv droge-Grupa VII Nikšić, Ku.br. 88 od 17.03.2019. godine, Zapisnik o pretresanju stana i drugih prostorija Uprave policije - SKP, Odsjek za borbu protiv droge-Grupa VII Nikšić, Ku.br. 88 od 17.03.2019. godine, Izvod iz kaznene evidencije Ministarstva pravde Crne Gore broj 05/2-72-9100/19 od 09.07.2019. godine na ime optuženog K. V., Zapisnik o pregovaranju Kt.br. 39/19 od 04.10.2019. godine, Zapisnik o priznanju krivice optuženog Kt.br. 39/19 od 04.10.2019. godine i Sporazum o priznaju krivice optuženog Kt.br. 39/19 od 04.10.2019. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 1 (jedne) godine i 6 (šest) mjeseci, srazmjerna stepenu krivice optuženog i težini počinjenog krivičnog djela, imajući u vidu potpuno priznanje optuženog za izršeno krivično djelo, prihvatanje krivice za izvršenje isto, koje okolnosti i pored činjenice, da je optuženi ranije osudjivan za isto krivično djelo opravdavaju ublažavanje kazne ispod zakonom propisanog minimuma za predmetno krivično djelo, a posebno kada se ima u vidu činjenica, da je optuženi osudjen i na novčanu kaznu u iznosu od 5.000,00€, pa će se po ocjeni suda i tako ublaženom kaznom zatvora postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno čl. 51. Krivičnog zakonika Crne Gore, optuženom B. L. je u izrečenu kaznu zatvora uračunato i vrijeme provedeno u pritvoru počev od 19.03.2019. godine, pa nadalje.

Na osnovu čl. 75. u vezi čl. 300. st. 7. Krivičnog zakonika Crne Gore, sud je optuženom B. L. izrekao i mjeru bezbjednosti oduzimanje predmeta i to 18,455 grama opojne droge kokain, kao predmeta izvršenja krivičnog djela, za koju zakon predvidja obavezno oduzimanje, koja opojna droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, paušala u iznosu od 200,00 eura, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31 i Višem sudu u Podgorici iznos od 200,00€, u roku od 15 dana po pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 10.10.2019. godine
S U D I J A
Predrag Tabaš
DN-a, po primjerak:

- VDT Podgorica,
-Optuženom,
- Braniocu optuženog,
- A/A.