OSNOVNI SUD U ROŽAJAMA

K.br. 110/16.

U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Hadžić Sajmom, odlučujući po optužnom predlogu Osnovnog Državnog Tužilaštva iz Rožaja Kt.br.156/16 od 27.09.2016 godine, protiv okrivljenog R.V. iz Rožaja, zbog krivičnog djela falsifikovanje isprave iz čl. 412. st. 2. u vezi st. 1. Krivičnog Zakonika Crne Gore, nakon održanog glavnog i javnog pretresa u prisustvu rukovodioca državnog tužilaštva Kalač Hajrana iz Rožaja, u odsustvu uredno pozvanog okrivljenog na osnovu čl. 457. Zakonika o krivičnom postupku, dana 07.10.2016.g. donio je i javno objavio,

P R E S U D U
Okrivljeni: V. R., od oca S. i majke G., rodjene B., rodjen ..g. u Rožajama, sa mjestom prebivališta u naselju Šušteri, Opština Rožaje, državljanin Crne Gore, razumije crnogorski jezik, a njegov maternji je srpski jezik, nezapošljen, neoženjen, pismen, sa završenom SSS, siromašnog imovnog stanja, neosudjivan.

KRIV JE
Što je:

dana 21.09.2016.g. u Rožajama, u uračunjljivom stanju, svjestan svog djela i htio njegovo izvršenje, iako je znao da je njegovo djelo zabranjeno, upotrijebio kao pravne javne lažne isprave, luksemburške registarske tablice BA 5217, koje su legalno izdate za drugo vozilo, na način što je iste postavio na putničko motorno vozilo marke VW Polo, broj šasije WVWZZZ6NZWY151968, kome je važnost saobraćajne dozvole istekla dana 05.03.2013.g., radi upravljanja u javnom saobraćaju, kao da je registrovano,
čime je izvršio krivično djelo falsifikovanje isprave iz čl. 412. st. 2. u vezi st. 1. Krivičnog Zakonika Crne Gore.

Pa mu sud naosnovu pomenutog Zakonskog propisa primjenom čl. 3, 4, 13, 15, 32, 36, 52, 53, 54, 66, 75, Krivičnog Zakonika Crne Gore, čl. 226. 229. i 374. Zakonika o krivičnom postupku izriče
USLOVNU OSUDU

Kojom mu utvrdjuje kaznu zatvora u trajanju od 3 mjeseca i istovremeno odredjuje da se ista neće izvršiti ukoliko osudjeni u roku od 1 (jedne) godine od pravosnažnosti presude ne izvrši novo krivično djelo.

Da plati u korist budžetskih sredstava na ime troškova krivičnog postupka - paušala iznos od 40,00 eura, i izriče
MJERA BEZBIJEDNOSTI
Od okrivljenog se oduzimaju reg. tablice BA 5217, kao predmet izvršenja krivičnog djela.

Sve u roku od 15 dana po pravosnažnosti presude.

O b r a z l o ž e n j e
ODT iz Rožaja, podnio je optužni predlog Kt.br.156/16 od 28.09.2016.g., protiv okrivljenog V. R. iz Rožaja, zbog krivičnog djela falcifikovanje isprave iz čl. 412. st. 2. u vezi st. 1. KZCG.

Sud je glavni pretres održao u skladu sa čl. 457. ZKP u odsustvu uredno pozvanog okrivljenog, čije prisustvo nije bilo nužno obzirom da je saslušan pred ODT-om u Rožajama na zapisniku Kt.br. 156/16 od 27.09.2016.g. a na okolnosti krivičnog djela za koje je optužen.

Na glavnom pretresu rukovodilac ODT-a u Rožajama, istakao je da je izvedenim dokazima utvrdjeno da je okrivljeni izvršio predmetno krivično djelo za koje je optužen. Predložio je da sud okrivljenog za izvršeno krivično djelo oglasi krivim i izrekne mu uslovnu osudu kojom će mu utvrditi kaznu zatvora od 3 (tri) mjeseca sa rokom provjere od 1 (jedne) godine od pravosnažnosti presude, ukoliko isti ne izvrši novo krivično djelo.

Na zapisniku Kt.br. 156/16 od 27.09.2016.g., pred ODT-om u Rožajama okrivljeni je u svojoj odbrani istakao da u potpunosti priznaje krivično djelo i krivicu za krivično djelo za koje je optužen. Izrazio je kajanje i žaljenje za izvršeno krivično djelo.

Na glavnom pretresu sud je izveo dokaze saslušao u svojstvu svjedoka A. Š., pročitao izvještaj OB Rožaje br. 181/16 sa potvrdom okrivljenim oduzetim predmetima od 21.09.2016.g., izvršio uvid u fotodokumentaciju OB Rožaje br. 181/16, uvid u reg. tablice BA 5217, uvid u saobraćajnu dozvolu švajcarske za vozilo VW Polo.

Sud je cijeneći priznanje okrivljenog za izvršeno krivično djelo, izvedene dokaze pojedinačno i u vezi sa ostalim izvedenim dokazima, te na osnovu takve ocjene utvrdio činjenično stanje opisano u izreci presude.

Priznanje okrivljenog za izvršeno krivično djelo je potpuno, odredjeno i isto je sud u cjelosti prihvatio jer je u svemu potvrdjeno izvedenim dokazima. Izvedeni dokazi su medjusobno saglasni i kao takvi ničim nedovedeni u sumnju, te je sud iste u svemu i prihvatio.

Pravnom ocjenom utvrdjenog činjeničnog stanja, sud je našao da su u radnjama okrivljenog sadržani svi bitni elementi krivičnog djela falsifikovanje isprave iz čl. 412. st. 2. u vezi st. 1. KZCG izvršenog na način, vrijeme i mjesto kako je opisano u izreci presude. Naime, okrivljeni je pomenutog dana upotrijebio motorno vozilo marke VW Polo, broj šasije WVWZZZ6NZWY151968, na kojem su bile neovlašćeno postavljene reg. tablice BA 5217, a koje su izdate za drugo putničko motorno vozilo, kojem je važnost saobraćajne dozvole istekla 25.03.2013.g., i njime upravljao u javnom saobraćaju. Kako reg. tablice predstavljaju javnu ispravu koju izdaje nadležni državni organ u strogo propisanoj formi i za to odredjenom postupku i koje služe kao dokaz važnih činjenica za pravne odnose, jer označavaju vlasnika vozila, to skidanjem reg. tablica sa jednog vozila i stavljanje na drugo vozilo umjesto originalnih tablica bez prethodne evidencije i odobrenja nadležnog organa, a zatim upotreba tog vozila u javnom saobraćaju, učinilac vrši krivično djelo falcifikovanje isprave iz čl. 412. st. 2. u vezi st. 1. KZCG.

Cijeneći psihički odnos okrivljenog prema izvršenom krivičnom djelu, sud je našao da je isti u konkretnom slučaju postupao sa direktnim umišljajem jer je bio svjestan svojeg djela i htio je njegovo izvršenje iako je znao da je njegovo djelo zabranjeno.

Za izvršeno krivično djelo okrivljeni je krivično-pravno odgovoran te ga je sud za isto oglasio krivim pošto je našao da nema elemenata koji bi isključivali njegovu krivično - pravnu odgovornost i izrekao mu uslovnu osudu kojom je utvrdio kaznu zatvora u trajanju od 3 (tri) mjeseca sa rokom provjere od 1 (jedne) godine, ukoliko isti ne izvrši novo krivično djelo.

Prilikom izricanja uslovne osude kao mjere upozorenja okrivljenom za izvršeno krivično djelo, sud je imao u vidu ličnost izvršioca ovog krivičnog djela, njegovo potpuno priznanje i kajanje za izvršeno krivično djelo, životnu dob, njegove lične i materijalne prilike, težinu izvršenog krivičnog djela, pa mu je u tom smislu izrekao uslovnu osudu ubijedjen da će se upozorenje uz prijetnju kaznom dovoljno uticati na istog da više ne vrši krivična djela a što je u skladu sa čl. 52. KZCG.

U skladu sa čl. 226. i 229. ZKP, sud je obavezao okrivljenog da plati na ime troškova krivičnog postupka - paušala iznos od 40,00 eura, a ovo imajući u vidu trajanje i složenost krivičnog postupka.

U skladu sa čl. 66. i 75. KZCG, okrivljenom je izrečena mjera bezbijednosti oduzimanja reg. tablica BA 5217, kao predmet krivičnog djela, ubijedjen da će se ovom mjerom postići svrha iz čl. 4. st. 2. KZCG, a koji ima za cilj otklanjanje stanja i uslova koji mogu biti od uticaja da okrivljeni ubuduće ne vrši nova krivična djela.

OSNOVNI SUD U ROŽAJAMA, dana 07.10.2016.godine.

Zapisničar PREDSJEDNIK SUDA
Hadžić Sajma s.r. Camić Zahit s.r.

PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko ovog suda.