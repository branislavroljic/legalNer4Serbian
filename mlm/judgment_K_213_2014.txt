K.br. 213/14
U IME CRNE GORE
OSNOVNI SUD U BARU, sudija Aleksandra Leković, sa zapisničarem Anom Stanišić, u krivičnom predmetu okrivljenog V.E., zbog krivičnog djela građenje objekta bez građevinske dozvole iz čl.326a Krivičnog zakonika, po optužnom predlogu Osnovnog državnog tužilaštva u Baru Kt.br.199/14 od 10.06.2014. godine, nakon održanog glavnog javnog pretresa dana 05.09.2014. godine u prisustvu zastupnika optužbe savjetnika kod ODT-a Predraga Đikanovića i okrivljenog lično, istog dana je donio i javno objavio

P R E S U D U
Okrivljeni V.E., od oca oca M., majke H., rođene T., rođen ... u A., stalno nastanjen u državljanin A., oženjen, otac dvoje djece, mehaničar, srednjeg imovnog stanja
KRIV JE
Što je:

Tokom marta mjeseca 2014.godine, u naselju D. M. u B., svjestan svog djela čije je izvršenje htio, kao investitor, potivno odredbi čl.69 Zakona o uređenju prostora i izgradnji objekata (Sl.list CG 51/08, "SL list VG" br. 40/10, "Sl list CG" br. 34/11 i "Sl list CG" br. 35/13), započeo građenje objekta bez prethodno pribavljene građevinske dozvole, na način što je na kat. parceli br. ... KO Novi B., vršio rekonstrukciju postojećeg suterenskog objekta i to prizemlja sa izlivenom AB pločom, na kojoj je izgradio potkrovlje, te spoljno stepenište i garažu,
- čime je izvršio krivično djelo - građenje objekta bez građevinske dozvole iz čl. 326 a Krivičnog zakonika
Pa mu sud primjenom čl. 4, 32, 36, 42, 52, 53 i 54 Krivičnog zakonika i čl. 369, 370 i 374 Zakonika o krivičnom postupku, i z r i č e
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se kazna neće izvršiti ukoliko u roku od 1 (jedne) godine i 6 (šest) mjeseci, od dana pravosnažnosti presude, ne učini novo krivično djelo.

Okrivljeni je dužan da plati troškove krivičnog postupka u iznosu od 30 eura u roku od 15 dana od dana pravosnažnosti presude pod prijetnjom izvršenja.

O b r a z l o ž e nj e
Optužnim predlogom Osnovnog državnog tužilaštva u Baru Kt.br.199/14 od 10.06.2014. godine okrivljenom je stavljeno na teret izvršenje krivičnog djela bliže opisanog u izreci presude.

Okrivljeni je u svojoj odbrani na glavnom pretresu u bitnom naveo da je 2005.godine kupio plac u naselju D. M. u B.. Tu je bio jedan objekat koji je imao dvije sobe i hodnik. Nije bilo kupatila niti bilo šta drugo i taj objekat je prokišnjavao. Prošle godine je išao u Opštinu i tamo su mu rekli da ne daju građevinsku dozvolu jer ne može da se izda građevinska dozvola za taj dio, zatim su pogledali nešto u kompjuteru i vidjeli da je tu zelena zona i pitali su ga da li tu još neko gradi. Odgovorio im je da se gradi i da svake godine neko sagradi kuću i tada su mu rekli "gradi i ti", a to je sve bilo u nezvaničnom razgovoru. On je 2008.godine izgradio kupatilo u ovom svom objektu. Međutim, kako mu je ovaj objekat kisnuo onda je ove godine, i to negdje tokom marta, napravio potkrovlje baš da ne bi prokišnjavao objekat, i u tom potkrovlju je dobio dvije sobe i napravio je garažu. Dalje je naveo da se konsultovao sa svima, bio je i kod advokata i u Opštini se informisao i rekli su mu da grad nije urbanizovan i da zato ne može da dobije dozvolu, ali da gradi ako je dalje od mora, a da je problem samo ako se gradi blizu mora.

U dokaznom postupku sud je proveo sledeće dokaze: pročitani su Zapisnik o inspekcijskom pregledu Uprave za inspekcijske poslove - Odsjek inspekcije zaštite prostora br. 0401/7-36/14 od 24.03.2014.godine, Rješenje Uprave za inspekcijske poslove - Odsjek inspekcije zaštite prosttora br. 0401/7 -/14 od 01.04.2014.godine, Rješenje Uprave za nekretnine - PJ u Baru. br. 954 - 300071 - 013 od 05.08.2013.godine, izvršen se uvid u prepis lista nepokretnosti Uprave za nekretnine - Područne jedinice u Baru br. 693 KO Novi Bar.

Ocjenom izvedenih dokaza utvrđeno je da je okrivljeni V.E. izvršio krivično djelo građenje objekta bez građevinske dozvole iz čl.326 a Krivičnog zakonika Crne Gore, u vrijeme mjesto i na način kako je to bliže predstavljeno u izreci ove presude.

Sud je utvrdio da je okrivljeni tokom marta mjeseca 2014.godine, u naselju D. M. u B., započeo građenje objekta bez prethodno pribavljene građevinske dozvole, na način što je na kat. parceli br... KO Novi B., vršio rekonstrukciju postojećeg suterenskog objekta i to prizemlja sa izlivenom AB pločom, na kojoj je izgradio potkrovlje, te spoljno stepenište i garažu.

Ovakvo utvrdjeno činjenično stanje utvrđeno je kako i iz odbrane okrivljenog tako i iz pismenih dokaza provedenih na glavnom pretresu. Naime, okrivljeni u svojoj odbrani nije sporio da je tokom marta 2014. godine napravio potkrovlje kao i garažu, pojašnjavajući da nije imao građevinsku dozvolu, da je išao u Opštinu B., ali da su mu tamo rekli da ne može da dobije dozvolu jer grad nije "urbanizovan". Takođe i iz zapisnika o inspekcijskom pregledu- Odsjek inspekcije zaštite prostora br. 0401/7-36/14 od 24.03.2014.godine se utvrđuje da je inspektor zaštite prostora izvršio inspekcijski pregled dana 07.03.2014. godine u naselju D. M. u B., te je konstatovano izvođenje radova na izgradnji stambenog objekta spratnosti S + P + pk, sve u grubim građevinskim radovima. U trenutku kontrole zidani su spoljašnji zidovi i šalovana ploča nad njima, tj. druga AB ploča. Rješenjem Uprave za inspekcijske poslove - Odsjek inspekcije zaštite prostora br. 0401/7 -/14 od 01.04.2014.godine naređeno je ovdje okrivljenom da poruši radove izvedene na rekonstrukciji postojećeg suterenskog objekta - prizemlje sa izlivenom AB pločom, potkrovlje, izvedeno spoljašno stepenište i garažu.

Sud je odbranu okrivljenog cijenio kao jasnu i iskrenu, odbrana okrivljenog je potvrđena provedenim pismenim dokazima, zbog čega joj je sud poklonio punu vjeru
Okrivljeni je u konkretnom slučaju postupao suprotno odredbi čl.69 Zakona o uredjenju prostora i izgradnji objekta (Sl list CG 51/08 od 22.08.2008.godine) kojim je propisano da se objekat može graditi na osnovu gradjevinske dozvole i tehničke dokumentacije. Naime, tokom postupka je nesporno utvrđeno da okrivljeni nije imao građevinsku dozvolu, iako je znao da mu je ona neophodna, pa je i pored toga započeo izgradnju objekta.

Sud je cijenio psihički odnos okrivljenog prema izvršenom krivičnom djelu, pa je našao da je isti postupajući na naprijed opisani način, bio svjestan svog djela i htio je njegovo izvršenje, što znači da je postupao sa direktnim umišljajem, odnosno bio je svjestan da započinje izgradnju predmetnog objekta bez prethodno pribaljene građevinske dozvole, i htio je to.

Sud je donio rješenje da se neće saslušavati svjedok – B. N., građevinski inspektor, s obzirom da je činjenično stanje u dovoljnoj mjeri utvrđeno te da bi njeno saslušanje vodilo odugovlačenju postupka, kao i da se neće pribavljati izvod iz kaznene evidencije, jer bi njegovo pribavljanje takođe vodilo odugovlačenju krivičnog postupka, s obzirom da je imenovani rođen u A.

Prilikom odlučivanja o vrsti i visini krivične sankcije sud je imao u vidu sve okolnosti na strani okrivljenog koje su značajne za njen izbor i visinu u smislu čl.42 Krivičnog zakonika, pa je od olakšavajućih okolnosti na strani okrivljenog našao da je oženjen, otac dvoje djece, dok otežavajućih okolnosti na strani okrivljenog nije bilo. Imajući u vidu kvalitet olakšavajućih i otežavajućih okolnosti, sud je okrivljenom izrekao uslovnu osudu kojom mu je utvrdio kaznu zatvora u trajanju od jedne godine i istovremeno odredio da se kazna neće izvršiti ako okrivljeni za vrijeme od tri godine po pravosnažnosti presude ne izvrši novo krivično djelo, nalazeći da će se u konkretnom slučaju uslovnom osudom u potpunosti ostvariti svrha izricanja ove krivične sankcije.

Na osnovu čl.226 i 229 ZKP-a okrivljeni je obavezan da na ime troškova krivičnog postupka uplati iznos od 30,00 € na ime sudskog paušala, a koji paušal je odredjen shodno složenosti i trajanju postupka uz ocjenu imovinskih prilika okrivljenog.

Na osnovu izloženog, a primjenom čl.374 ZKP-a, odlučeno je kao u izreci.

OSNOVNI SUD U BARU

Dana 05.09.2014.godine
ZAPISNIČAR, S U D I J A,
Ana Stanišić Aleksandra Leković
PRAVNA POUKA: Protiv ove presude može se izajviti žalba Višem sudu u Podgorici u roku od 8 dana od dana prijema pismenog otpravka. Žalba se predaje ovom sudu u dva primjerka.

DNA: 1 x spisi,
1 x ODT,
1 x okrivljeni