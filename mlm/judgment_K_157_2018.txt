K.br.157/18
U IME CRNE GORE
Osnovni sud u Bijelom Polju, kao prvostepeni krivični sud, sudija pojedinac Svetlana Načić, uz učešće namještenika suda Ljiljane Popović kao zapisničara, u postupku po privatnoj krivičnoj tužbi, privatnog tužioca S.K iz B. P., od 04.09.2018. godine, protiv okrivljenog Z. Š. iz B. P., zbog krivičnog djela oduzimanje tuđe stvari iz čl. 247 st.2 Krivičnog zakonika Crne Gore i krivičnog djela samovlašće iz čl. 384 st.1 Krivičnog zakonika Crne Gore, nakon održanog usmenog, glavnog i javnog pretresa u prisustvu privatnog tužioca S.K iz B.P, punomoćnika privatnog tužioca K. Č., a.iz B. P. i branioca okrivljenog Z. Š., J. Đ., a. iz B. P., dana 07.10.2019. godine, donio je i javno objavio,
P R E S U D U
Okrivljeni Z.Š. JMBG …. od oca J. i majke N., rođene M., rođen …. godine u B.P., sa prebivalištem u L., .. rue B.-v., L-..S., pismen, oženjen, otac petoro maloljetne djece, dobrog imovnog stanja, neosuđivan,
K R I V J E
Zato što je:

- dana 01.08.2018. godine, svjestan svog djela i htio njegove posljedice, u mjestu L., opština B. P., od S. K., oduzeo teretno motorno vozilo marke “M. S.”, reg.oznaka ... i saobraćajnu dozvolu, vlasništvo privatnog tužioca, na način što je naredio S. K., da parkira vozilo pored kuće u kojoj mu živi majka, te da vozilo ne može uzeti dak mu ne vrati iznos od 2.000,00 eura, za koje smatra da je oštećen,
-čime je izvršio krivično djelo samovlašće iz čl. 384 st.1 Krivičnog zakonika Crne Gore,
-pa mu sud, primjenom citiranih zakonskih propisa, te čl.2, 4, 5, 13, 16, 32, 36, 52, 53 i 54 Krivičnog zakonika Crne Gore (KZ-a CG) i čl. 226, 229 i 374 Zakonika o krivičnom postupku Crne Gore (ZKP-a CG), i z r i č e,
I
USLOVNU OSUDU

Kojom mu utvrđuje kaznu zatvora od 3 (tri) mjeseca i istovremeno određuje da se ista neće izvršiti ukoliko okrivljeni u roku od 1 (jedne) godine, po pravosnažnosti presude, ne učini novo krivično djelo.

Okrivljeni se obavezuje da plati ovom sudu na ime paušala iznos od 30,00€, koji iznos će uplatiti na račun Budžeta CG broj: 832-151-35, u roku od 15 dana, po pravosnažnosti presude, pod prijetnjom prinudnog izvršenja, s tim što je dokaz o uplati dužan dostaviti krivičnoj pisarnici ovog suda.

Imovinsko-pravnog zahtjeva nije bilo.

ll
Naprotiv,
-na osnovu čl. 373 st. 1 tačka 2 Zakonika o krivičnom postupku Crne Gore,
OSLOBAĐA SE OD OPTUŽBE
-Kojom je predstavljeno da je: dana, vremena, na istom mjestu i na način kao u stavu l izreke presude, izvršio krivično djelo oduzimanje tuđe stvari iz čl. 247 st. 2 Krivičnog zakonika Crne Gore.

-jer nije dokazano da je izvršio navedeno krivično djelo.

Troškovi krivičnog postupka padaju na teretprivatnog tužioca Saita Kosa, a o istima će biti odlučeno posebnim rješenjem, shodno čl.230 st.3 ZKP-a Crne Gore.

O b r a z l o ž e nj e
Privatnom krivičnom tužbom od 04.09.2018. godine, privatni tužilac S.Kiz B.P, optužio je Z.Š iz B.P, da je na njegovu štetu izvršio krivično djelo oduzimanje tuđe stvari iz čl. 247 st.2 Krivičnog zakonika Crne Gore i krivičnog djela samovlašće iz čl. 384 st.1 Krivičnog zakonika Crne Gore.

Glavni pretres je održan i zaključen dana 07.10.2019. godine u prisustvu privatnog tužioca S.K iz B.P, punomoćnika privatnog tužioca K.Č, advokata iz B.P i branioca okrivljenog Z. Š., J. Đ., a. iz B.P, a u odsustvu uredno obavještenog okrivljenog.

U završnoj riječi punomoćnik privatnog tužioca S. H. iz B.P, K.Č, a.iz B.P izjavio je da je u toku postupka utvrdjeno da se u radnjama okrivljenog stiču svi elementi krivičnih djela koja mu se privatnom tužbom stavljaju na teret. Okrivljeni je samovlasno pribavio neko svoje pravo ili pravo za koje smatra da mu pripada. To je utvrdjeno na osnovu iskaza svjedoka S.K., kao i oštećenog S.K., takodje potvrdjeno izdavanjem privremene mjere. Okrivljeni je svojim ponašanjem pokazao beskurpuloznost i bahatost, jer kritičnog dana okrivljeni nije dozvolio službeniku U. p. da uzme vozilo. Par svjedoka koji su saslušani u postupku su najbliži srodnici okrivljenog, a takodje u saznanju je da par svjedoka nije bilo na licu mjesta kritičnog dana, što je definitivno usmjereno ka umanjenju krivične odgovornosti okrivljenog. Ostao je pri preciziranoj privatnoj tužbi od 04.09.2018. godine i zatražio je da se okrivljeni oglasi krivim i kazni po zakonu. Tražio je troškove postupka.

Privatni tužilac je prihvatio završnu riječ svog punomoćnika.

Okrivljeni Z. Š. u svojoj odbrani na pretresu je istakao: da je porijeklom iz Crne Gore, a da poslednjih 20 godina živi u L.. U selu L. posjeduje porodičnu kuću, koju je počeo da gradi 2016. godine. U novembru mjesecu 2017. godine za pomenutu kuću naručio je 13 komada sobnih vrata kod sina privatnog tužioca. Cijena vrata je iznosila 200,00 €, a dogovorio je ugradnju „skrivenih šarki“, dok je kvake sam birao i kupio. Kada je došao iz Luksemburga jedan dio vrata je bio postavljen, bio je nezadovoljan načinom na koji su vrata postavljena, pa je zatražio popravku istih, ali su vraćena još u gorem stanju. U avgustu mjesecu 2018. godine došao je u Crnu Goru i pokušao je da nadje S. K., medjutim nije ga našao kući niti se javljao na telefon. Kada su se konačno sreli kod njegove kuće S.K je priznao da su vrata loša i da ne zna bolje da uradi. Prije ugradnje vrata dao je Suadu Kosu iznos od 2.000,00 €, dok je iznos od 600,00 € trebao da mu isplati po obavljenom poslu. Pošto S. nije mogao da ispoštuje dogovor, dogovorili su se da on skine vrata i da mu vrati novac. Kritičnog dana prije odlaska od kuće rekao je da ostavlja svoj kombi kako bi radnici kasnije došli i demontirali vrata. Ostavio je svoje vozilo ispred svoje kuće, ponio je ključ sa sobom i tada je ponudio S. da ga poveze svojim vozilom, što je on odbio i više se nije vraćao već je podnio privatnu tužbu. Nije imao namjeru da mu zaplijeni vozilo, niti je to mogao jer je ključ bio kod S.. Nakon toga došla je policija koja je uzela auto. Nakon nekog vremena je skinuo sva vrata sa kuće i odložio ih na odgovarajuće mjesto. Podnio je tužbu Osnovnom sudu u Pljevljima, radi naknade štete protiv S. K., tačnije traži povraćaj iznosa od 2.000,00 € koliko je iznosio avans za vrata. Prije nego što je otišao od njegove kuće, S.Kse čuo sa nekim telefonom, mada razgovor nije čuo. Suad je vozilo ostavio ispred kuće kao garanciju da će ispoštovati dogovor, ali to od njega nije tražio. Kritičnog dana bili su prisutni B., R. i S. Š.. Vozilo je u dvorištu bilo parkirano nekoliko dana. Policajac K. je došao nakon par dana i rekao mu je da dodje u U. p. da da izjavu. Nakon nekoliko dana od kritičnog dogadjaja pozvao ga je policajac Imamović, s tim što je imao osjećaj da je htio da ga prepadne ili zastraši. Kritičnog dana bio je prisutan brat od tetke S. K., čije ime ne zna a koji živi u L., koji je stojao sa strane i nije se miješao u razgovor. Policija je donijela ključeve od auta, a bio je prisutan kada je auto odvezeno.

U završnoj riječi branilac okrivljenog a. J. Dj. je izjavila: da dokazima izvedenim tokom postupka nije utvrdjeno da je njen branjenik izvršio krivična djela koja mu se stavljaju na teret, zbog toga je predložila da se oslobodi od odgovornosti. Tražila je troškove postupka.

Obzirom da okrivljeni, iako uredno pozvan, nije pristupio na glavni pretres od 07.10.2019. godine, njegova završna riječ je izostala.

Radi utvrdjivanja odlučnih činjenica i donošenja pravilne i zakonite odluke sud je izveo sledeće dokaze:saslušao u svojstvu svedoka privatnog tužioca S. K., i svjedoke: R. Š., B. Š., S. Š., Dž. . i S. K., te izvršen uvid u: službenu zabilješku MUP-a Bijelo Polje br. 2078/2-08 od 01.08.2018. godine, presudu Osnovnog suda u Pljevljima P. br. 613/18 od 19.04.2019. godine i izvod iz kaznene evidencije na ime okrivljenog.

Nije sporno da je sin ovdje privatnog tužioca S.K sa okrivljenim zaključio usmeni ugovor o djelu o izgradnji i ugradnji 13 vrata u njegovoj porodičnoj kući i to po cijeni od 200,00 € po komadu te da je na ime avansa okrivljeni dao sinu privatnog tužioca iznos od 2.000,00€. Medju strankama nije sporno da je rješenjem sudije za istragu ovog suda KRI.br. 155/18od 17. 08. 2018. godine, određena privremena mjera obezbjeđenja, kojom je odredjeno da se od Zeida Šahmana ovdje okrivljenog privremeno oduzima motorno vozilo marke "Mercedes Sprinter", reg. oznaka BP-BG 197 i saobraćajna dozvola za isto, jer mogu poslužiti kao dokaz u krivičnom postupku. Istom je odredjeno da se motorno vozilo navedene marke i saobraćajna dozvola, imaju oduzeti od Z. Š. u mjestu L. O. B. P. ili u mjestu gdje se vozilo zatekne, te se imaju vratiti vlasniku K.S. iz B.P, koji će ih, na eventualni zahtjev suda, prezentirati sudu. Izvršenje ove radnje povjereno je službenicima U. P. – C.b. u B. P., koji će predmete oduzeti uz izdavanje odgovarajuće potvrde. Trajanje privremene mjere obezbjeđenja je odredjeno do pravosnažnog okončanja ovog postupka. Nije sporno da je rješenjem ovog suda Kv.br.152/18 od 22.08.2018.godine, odbijena kao neosnovana žalba punomoćnika ovdje okrivljenog Z. Š. iz B.P, M. J. i J. Đ.a. iz B.P, i potvrđeno gore navedeno rješenje sudije za istragu ovog suda Kri.br.155/18 od 17.08.2018 godine. Nije sporno ni to da su službenici U. P. - C.b.u B.P postupili po navedenom rješenju. Takodje nije sporno da je nepravosnažnom presudom Osnovnog suda u Pljevljima P. br. 613/18 od 19.04.2019. godine, usvojen tužbeni zahtjev tužioca, ovdje okrivljenog, kojom je obavezan tuženi - ovdje svjedok S.K., sin privatnog tužioca, da na ime duga isplati iznos od 2.000,00 eura, datog na ime dijela naknade po zaključenom usmenom ugovoru o djelu o izgradnji i ugradnji 13 sobnih vrata, sa zakonskom kamatom od dana podnošenja tužbe.

Sporno je da li je okrivljeni izvršio krivična djela stavljena mu na teret.

Privatni tužilac S.K je u svojoj izjavi izjavio: da je vlasnik predmetnog vozila i saobraćajne dozvole, te da se njegov sin S.K bavi stolarstvom. Okrivljeni je sa njegovim sinom pogodio ugradnju vrata u porodičnoj kući i to po cijeni od 200,00 € po komadu. Na ime avansa okrivljeni je dao njegovom sinu iznos od 2.000,00€. Kada je okrivljenom završeno grijanje, njegov sin je ponio vrata, ali ih nije ugradio jer se okrivljenom nijesu svidjele šarke, pa su ista vratili kako bi otklonili nedostatke. Nakon toga postavio je 12-oro vrata, dok su jedna ostala nepostavljena. Nakon toga okrivljeni je izjavio da mu se vrata ne svidjaju, nakon čega je njegov sin sa sinom od pašenoga otišao do okrivljenog da vidi o čemu se radi. Okrivljeni je tada njima rekao da je nezadovoljan vratima, a po izjavi njegovog sina, okrivljeni je lupao po vratima, galamio je i tražio je da mu se vrati novac, ali da ostavi kombi u dvorištu. Sin ga je pozvao dok je bio kod okrivljenog i saopštio mu je šta se dešava, nakon čega je pozvao policiju i prijavio predmetni dogadjaj. Njegov sin se kritičnog dana prepao, jer mu je okrivljeni rekao „ne mogu u moju kuću, a ovo bi ti bila zadnja vrata koja si ugradio“. Takodje mu je rekao da nema mrdanja dok mu ne vrati iznos od 2.000,00 €, ili da ostavi svoje vozilo. Njegov sin nije dao ključ od vozila okrivljenom, a sjutradan kada je inspektor Imamović pozvao okrivljenog i pitao ga da li mogu da uzmu vozilo, okrivljeni je odgovorio da nema toga koji će vozilo uzeti. Pretpostavlja da je saobraćajna dozvola od vozila bila u istom. Prijetnje koje je okrivljeni uputio njegovom sinu, prijavili su U. p., o čemu postoje zapisnici.

Iz iskaza svjedoka Š. R. proizilazi, da mu je okrivljeni sinovac, da je sa sinom privatnog tužioca ugovorio ugradnju unutrašnjih vrata. Poznato mu je da vrata nijesu uradjena onako kako je okrivljeni želio pa su vršene ispravke, mada i nakon ispravke to nije bilo uradjeno kako treba. Poznato mu je da je okrivljeni tražio sina privatnog tužioca kako bi dogovorili šta dalje sa vratima. S.K je kritičnog dana došao sa svojim rodjakom kod okrivljenog nakon čega su ušli u kuću, pa su nakon kraćeg razgovora dogovorili da mu S. vrati iznos od 2.000,00€ koje mu je okrivljeni dao na ime avansa. S.K je napustio lice mjesta, ali je auto ostalo u dvorištu okrivljenog kao garancija da će mu novac vratiti. Niko mu nije sugerisao da ostavi vozilo u dvorištu okrivljenog. Naveo je da je policija dolazila istog dana, čemu je prisustvovao, a vozilo je vraćeno nakon 4 dana.

Iz iskaza svjedoka B. Š.proizilazi, da je brat okrivljenog, te da je sa sinom privatnog tužioca dogovorio pravljenje i ugradnju unutrašnjih vrata. Pošto okrivljeni nije bio zadovoljan uradjenim poslom pozvao je S. da dodje kod njega dana 01.08.2018. godine, što je isti učinio. Tu su još bili prisutni okrivljeni i njegov brat R.Š., kao i jedan momak koji je došao sa S.. Dogovorili su da mu S. vrati novac koji mu je okrivljeni dao, a S. je ostavio svoj kombi kao garanciju da će ispoštovati dogovor. Okrivljeni nije tražio od S. da ostavi vozilo.

Iz iskaza svjedoka S. Š. proizilazi, da je kritičnog dana došao kod okrivljenog, gdje je zatekao S. K. i momka kojeg ne poznaje, okrivljenog, kao i R. i B. Š.. Kako S.K nije mogao da izvrši popravku vrata, dogovorili su da okrivljenom vrati iznos od 2.000,00 €. S.Kje okrivljenom saopštio da će novac donijeti do kraja dana, a da će ostaviti kombi kako bi njegovi radnici skinuli postavljena vrata. Zajedno sa okrivljenim dogovorili su odlazak u grad pa su ponudili S.da njega i momka koji je bio sa njim prebace, našta su oni rekli da nema potrebe i da su već zvali da neko dodje za njih. Kada su došli u grad, pozvao ga je Š.R. koji mu je saopštio da je kod kuće okrivljenog došla policija, zbog zaplijenjenog kombija. Vratili su se kući gdje su zatekli policiju. Policajci su tada okrivljenom saopštili da ga je prijavio Suad Kos, da mu je na silu uzeo kombi, da mu je prijetio i da mora da ode do Uprave policije da da izjavu.

Iz iskaza svjedoka Dž.I. proizilazi da je zaposlen u U. P. CB B. P. na poslovima vodje bezbjedonosnog sektora. Ne sjeća se tačnog datuma i vremena ali zna da je negdje posle radnog vremena postupio po prijavi K., koji je prijavio okrivljenog da ne dozvoljava njemu i sinu da ispred kuće okrivljenog u L. uzmu svoje vozilo. Obavio je razgovor sa okrivljenim, a isti mu je pojasnio da je sa K. S.dogovorio ugradnju vrata, te da taj dogovor nije ispoštovan. Pojasnio mu je da on taj problem ne može riješiti na način što će mu zadržati vozilo, jer ulazi u zonu krivične odgovornosti. Okrivljeni mu je saopštio da neće vratiti vozilo sve do momenta dok mu ne vrate novac koji je dao. Kada mu je saopštio da ulazi u zonu krivično pravne odgovornosti, te da mogu da podnesu privatnu tužbu protiv njega, okrivljeni je odgovorio: „ne može on to da uradi, zato što je mali ostavio auto kao zalog“. Saopštio je okrivljenom da vlasnik vozila nije S. već drugo lice, ali je on ponovio da niko ne može ući na njegov posjed i uzeti vozilo, niti će on isto vratiti. Kasnije je upoznat da su službenici policije asistirali u vraćanju auta, kako bi izvršili privremenu mjeru koju je izdao Osnovni sud u Bijelom Polju. Pojasnio je da privatno poznaje porodicu Kos, ali da svoj posao obavlja profesionalno. Okrivljeni mu je saopštio da su ključevi kod S.K.. Nije mu poznato otkud i kako su otvorena vrata od vozila i kako je odvezeno vozilo.

Iz iskaza svjedoka S. K. proizilazi da posjeduje stolarsku radnju, te da je sa okrivljenim dogovorio ugradnju unutrašnjih vrata u porodičnoj kući. Kako okrivljeni nije bio zadovoljan uradjenim poslom dana 01.08.2018. godine, pozvao ga je da dodje kako bi odradili sitne prepravke. Kada je došao u porodičnu kuću okrivljenog isti je počeo da lupa i udara nogama u vrata, počeo je sa prijetnjama u smislu da nije u njegovoj kući svaku kost bi mu polomio. Okrivljeni je tražio da mu vrati novac u iznosu od 2.000,00€, našta nije pristao, pa je zvao oca kako bi se konsultovao sa njim. Okrivljeni je i dalje nastavio sa prijetnjama i tražio je da mu ostavi vozilo. Okrivljeni je dodao da vozilo niko ne može uzeti dok mu se ne vrati novac. Kada se udaljio od kuće okrivljenog pozvao je policiju, našta su mu oni rekli da dodje u Stanicu policije, a da će problem sa autom oni riješiti. Okrivljeni je tražio da vozilo parkira ispod njegove kuće, a okrivljeni je kasnije svoje vozilo parkirao iznad, kako niko ne bi mogao uzeti vozilo. Okrivljeni je ponudio da ga prebaci kući, našta nije pristao, pa je taksijem sa bratom otišao od kuće okrivljenog. Kako mu se alat nalazio u vozilu nije mogao da obavlja svoje poslove, a nakon nekoliko dana isto je vraćeno, jer je bila izdata privremena mjera. Pojasnio je da su ključevi od vozila bili kod njega. Naveo je da je saobraćajna dozvola od vozila ostala u autu.

Navodi iz Službene zabilješke UP-CB Bijelo Polje br. 2078/2-08 od 01.08.2018. godine, tiču se razgovora okrivljenog sa policijskom službenikom, a povodom prijave koju je podnio S.K iz B.P.

Sud je u toku postupka izvršio uvid u službenu zabilješku MUP-a B. P. br. 2078/2-08 od 01.08.2018. godine i nepravosnažnu presudu Osnovnog suda u Pljevljima P.br.613/18 od 19.04.2019.godine, ali je našao da nijesu od uticaja na drugačije presuđenje u ovoj krivičnoj stvari.

Iz izvoda iz registra kaznenih evidencija na ime okrivljenog, utvrđeno je da isti ranije nije osuđivan.

Cijeneći odbranu okrivljenog i dokaze pojedinačno i u međusobnoj vezi, a shodno čl. 370 Zakonika o krivičnom postupku Crne Gore, sud je stanovišta da je okrivljeni izvršio krivično djelo samovlašće iz čl. 384 st.1 Krivičnog zakonika Crne Gore i da je za isto kriv, dok za krivično djelo oduzimanje tuđe stvari iz čl. 247 st.2 Krivičnog zakonika Crne Gore, po ocjeni suda, nije dokazano da je okrivljeni isto izvršio.

Ovakav zaključak sud je izveo na osnovu iskaza svjedoka Suada Kosa, koji je po ocjeni suda na jasan, logičan i krajnje uvjerljiv način do tančina ispričao kako se kritični događaj dogodio, kao i na osnovu iskaza privatnog tužioca i svjedoka Dž. I.. Iz navedenih iskaza sud je na nesumnjiv način utvrdio da je okrivljeni dana 01.08.2018. godine, svjestan svoga djela i htio njegove posljedice, u mjestu L., opština B.P., od S. K., oduzeo teretno motorno vozilo marke “Mercedes Sprinter”, reg.oznaka BP-BG 197 i saobraćajnu dozvolu, vlasništvo privatnog tužioca, na način što je naredio Suadu Kosu, da parkira vozilo pored kuće u kojoj mu živi majka, te da vozilo ne može uzeti dok mu ne vrati iznos od 2.000,00 eura, za koje smatra da je oštećen, čime je učinio krivično djelo samovlašće, jer je svojim postupkom ostvario bitna obilježja ovog krivičnog djela. Naime, svjedok S.K je u svom iskazu bio decidan da mu okrivljeni nije dozvolio da uzme vozilo vlasništvo njegovog oca dok mu ne vrati novac koji mu je dao okrivljeni na ime avansa, zbog čega je kritičnog dana telefonskim putem kontaktirao svog oca-privatnog tužioca S. K., što je privatni tužilac potvrdio, nakon čega je pozvao policiju i prijavio slučaj.

Sud je posebno cijenio iskaz svjedoka Imamovića, koji je u bitnom istakao da je kritičnog dana postupao po prijavi K. protiv okrivljenog Š., koji mu je tom prilikom saopštio da nema namjeru da vrati auto dok mu porodica K.ne vrati novac koji su uzeli na ime avansa. Upozoren da ulazi u zonu krivične odgovornosti, okrivljeni mu je saopštio da niko ne smije doći za auto, dok mu se ne vrati dati novac, niti ko smije doći na njegov posjed, jer je privatna svojina svetinja, što je okrivljeni na pretresu negirao, braneći se da je S.K samoinicijativno ostavio auto kao zalog da će dati avans vratiti. Okrivljeni sudu nije pružio nijedan uvjerljiv dokaz zašto bi S.Kostavio vozilo u njegovom dvorištu, a zatim ga prijavio policiji. Iskaz svjedoka Imamovića sud je prihvatio kao jasan, objektivan, nesračunat na otežavanje ili pak olakšavanje krivično pravnog položaja okrivljenog, potvrđen navodima iz iskaza svjedoka S.K. i privatnog tužioca S. K..

Sud nije prihvatio navode svjedoka Š. R., B. i S., u dijelu da je K.S. ostavio svoje vozilo samovoljno ispred kuće okrivljenog, kao garanciju da će ispoštovati dogovor o povraćaju avansa, sa razloga jer su isti po mišljenju suda dati u cilju olakšavanja krivično - pravnog položaja okrivljenog, a pri tom nijesu u saglasnosti sa ostalim izvedenim dokazima koje je sud u cjelosti prihvatio.

Radnja krivičnog djela samovlašće je samovlasno pribavljanje nekog prava. Kod ovog krivičnog djela počinilac pretpostavlja da mu neko pravo pripada, ali ne može da ga vrši ili ostvaruje i on u tom cilju, mimoilažeći nadležne organe i propisani postupak, samoinicijativno preduzima neke djelatnosti da bi pribavio to svoje postojeće ili pretpostavljeno pravo.

Postupajući na način opisan u stavu l izreke presude, okrivljeni je ostvario sva bitna obilježja krivičnog djela samovlašće iz čl. 384 st.1, pri čemu je okrivljeni bio svjestan svoga djela i htio njegove posljedice, pa je krivično djelo učinio sa direktnim umišljajem i za isto je kriv.

Sud je naprotiv navedenom, okrivljenog oslobodio optužbe da je izvršio krivično djelo otuđenje tuđe stvari iz čl. 247 st.2 Krivičnog zakonika Crne Gore, jer u postupku nije dokazano da je okrivljeni učinio navedeno djelo.

Naime, da bi bili ostvareni bitni elementi krivičnog djela oduzimanje tuđe stvari, neophodno je da se radi o oduzimanju stvari i to trajno, kako bi ono stvarno značilo prisvajanje, tako da nema ovog krivičnog djela, ako se stvar oduzme u namjeri privremenog korišćenja. Kako iz činjeničnog opisa privatne tužbe i sprovedenih dokaza u toku postupka, nije dokazano da je okrivljeni uzvršio krivično djelo iz čl. 247 st.2 Krivičnog zakonika Crne Gore, sud ga je, na osnovu čl. 373 st.1 tač.2 Krivičnog zakonika Crne Gore, oslobodio optužbe.

Prilikom odlučivanja o vrsti krivične sankcije sud je cijenio sve okolnosti iz čl. 42 Krivičnog zakonika, koje utiču da kazna bude veća ili manja, pa je od olakšavajućih okolnosti na strani okrivljenog našao da se radi o neosuđivanom licu, ocu petoro maloljetne djece, dok otežavajućih okolnosti nije bilo, pa cijeneći okolnost da okrivljeni nije sklon vršenju krivičnih djela, sud je mišljenja da izricanjem uslovne osude, kao krivične sankcije, kojom mu je utvrdio kaznu zatvora od tri mjeseca, koja se neće izvršiti ako u toku jedne godine, od pravosažnosti presude, ne učini novo krivično djelo, dovoljno uticati na istog da u buduće ne vrši ova ili druga krivična djela, cijeneći da će se na taj način ostvariti svrha uslovne osude predviđena u čl. 52 Krivičnog zakonika CG, te ostvariti svrha generalne i specijalne prevencije.

Shodno čl. 226 i 229 Zakonika o krivičnom postupku CG, odlučeno je u pogledu paušala, u iznosu od 30,00€, pri čemu je sud cijenio složenost i trajanje krivičnog postupka, kao i imovinske prilike okrivljenog.

Troškovi postupka iz izreke ll presude, padaju na teret privatnog tužioca, shodno čl. 230 st.3 Zakonika o krivičnom postupku Crne Gore.

Imovinsko-pravnog zahtjeva nije bilo.

Iz iznijetih razloga shodno čl. 373 i čl.374 Zakonika o Krivičnom postupku, odlučeno je kao u izreci presude.

OSNOVNI SUD U BIJELOM POLJU

Dana, 07.10.2019. godine
ZAPISNIČAR, S U D I J A,
Ljiljana Popović,s.r. Svetlana Načić,s.r.