Kv. 242/17/17
U IME CRNE GORE
OSNOVNI SUD U KOTORU, kao nadležni prvostepeni krivični, po predsjednika vijeća-sudiji Momirki Tešić, uz učešće zapisničara Aleksandre Čolan, u krivičnom predmetu protiv okrivljenog T N, zbog krivičnog djela teško djelo protiv bezbjednosti javnog saobraćaja iz čl. 348 st.1. u vezi sa krivičnim djelom ugrožavanja javnog saobraćaja iz čl. 339 st.1. Krivičnog zakonika Crne Gore, kojeg brani adv. J M, iz Budve, nakon pravosnažnosti rješenja o usvajanju sporazuma o priznanju krivice, dana 18.10.2017 godine donio je

PRESUDU

Okrivljeni T N, JMBG ... od oca D i majke B, rođene K, rođen ... godine u T, stalno nastanjen u T, ulica K M bb, državljanin BiH, pismen, sa završenom SSS, tehničar drumskog saobraćaja, neoženjen, bez djece, lošeg imovnog stanja, neosuđivan, protiv koga se ne vodi postupak za drugo krivično djelo,
Kriv je

Što je
Dana ... godine, u .. časova, u mjestu B, opština B, na magistralnom putu P – B, u neposrednoj blizini hotela Splendid, upravljajući putničkim motornim vozilom marke ,,... registarskih oznaka .. suprotno odredbi člana 29 stav 2, člana 35 stav 1, člana 36 stav 1 i člana 182 stav 4 u vezi stava 2 Zakona o bezbjednosti saobraćaja na putevima (Službeni list CG broj 33/2012 i 58/2014), iako je bio svjestan da svojom radnjom može učiniti krivično djelo, pa je na to pristao, ugrozio saobraćaj i doveo u opasnost život oštećenih M N, B M i D K, na način što je vozilom upravljao pod dejstvom alkohola u kocentraciji od 0,31 promila alkohola u krvi, što se kroz naselje kretao brzinom većom od dozvoljene, brzinom ne manjom od 63 km/h i što brzinu vozila nije prilagodio uslovima i stanju puta, odnosno što pri kretanju svoje vozilo nije usmjeravao uz desnu ivicu kolovoza već je prilikom savladavanja desne krivine u smjeru kretanja izgubio kontrolu upravljivosti nad vozilom i izletio na razdjelno ostrvo pri čemu je ostvario kontakt sa dijelom metalnog stuba ulične rasvjete, koji se nalazio na razdjelnom ostrvu, kojom prilikom je oštećeni M N, koji se nalazio u vozilu zadobio teške tjelesne povrede po život opsane, u vidu razderine u čeonom predjelu praćene prelomom kostiju krvo i osnovice lobanje sa utisnućem kostiju ka lobanjskoj duplji, nagnječenja kore velikog mozga, krvarenja iznad tvrde i ispod meke moždanice, praćena krvnim podlivom kapaka oba oka i krvarenja iz lijevog uha, višestrukog preloma kostiju lica, nosnih kostiju i nosne pregrade, praćeni krvarenjem iz nosa, pomjeranja ka naprijed lijeve očne jabučice i gubitka pokretljivosti i vida na lijevom oku, razderine u predjelu desne potkoljenice i razderine u predjelu desnog stopala, dok su oštećeni B i D zadobili lake tjelesne povrede i to B M ogrebotine u predjelu lijevog koljena a D K višestruke oguljotine u predjelu desne polatice
- čime je učinio krivično djelo teško djelo protiv bezbjednosti javnog saobraćaja iz člana 348 stav 1 u vezi sa krivičnim djelom ugrožavanja javnog saobraćaja iz člana 339 stav 1 Krivičnog zakonika.

Sud okrivljenog Tanasilović Nikolu na osnovu naprijed navedene krivično pravne odredbe, te odredbi člana 2, 3, 5, 13, 15, 32, 33, 36, 42, 45, 46 Krivičnog zakonika Crne Gore i člana 226, 229, 303, 368 i 374 Zakonika o krivičnom postupku
OSUĐUJE
Na kaznu zatvora u trajanju od 3 ( tri ) mjeseca, u koju kaznu mu se uračunava vrijeme koje je proveo u pritvoru po rješenju sudije za istragu ovog suda Kri br. 166/17 od 26.7.2017 godine, a koji pritvor mu je produžen rješenjem ovog suda Kv. br. 213/17 od 17.08.2017 godine i rješenjem ovog suda Kv. br. 242717 od 26.09.2017 godine, a koji pritvor mu traje od 23.7.2017 godine od 13,00 časova, i dalje,
Obavezuje se okrivljeni da na ime sudskog paušala uplati: iznos od 30,00€ na broj 832-16-52, u korist Budžeta Crne Gore, na ime troškova krivičnog postupka iznos od 914, 50 eurana žiro račun Vrhovnog državnog tužilaštva broj 832-1187-31, iznos od 100 eura na ime paušala na na žiro račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude.

O b r a z l o ž e nj e
Optužnicom ODT Kotor Kt.br. 329/17 od 16.8.2017 godine stavljeno je na teret T N krivično djelo teško djelo protiv bezbjednosti javnog saobraćaja iz čl. 348 st.1. u vezi sa krivičnim djelom ugrožavanja javnog saobraćaja iz čl. 339 st.1. Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac a koji se nalaze u spisima predmeta.

Iz sadržine prikupljenih dokaza na koje okrivljeni i njegov branilac nijesu imali nikakve primjedbe, sud je zaključio da je državna tužiteljka iz ODT Kotor pružila dovoljno dokaza o krivici okrivljenog T N i da je okrivljeni u vrijeme i na način opisan u izreci ove presude učinio krivično djelo teško djelo protiv bezbjednosti javnog saobraćaja iz člana 348 stav 1 u vezi sa krivičnim djelom ugrožavanja javnog saobraćaja iz člana 339 stav 1 Krivičnog zakonika, za koje ga je ovaj sud oglasio krivom, a nakon što je u svemu prihvatio sporazum o prizanju krivice.

Odlučujući o kazni iz sporazuma o priznanju krivice zaključenog između stranaka, ovaj sud je našao da je predlog stranaka u vezi sa kaznom zatvora u trajanju od 3 mjeseca, prihvatljiv. Ovo sa razloga što je okrivljeni priznao izvršenje krivičnog djela i krivicu za isto, pa mu je izrekao kaznu zatvora u trajanju od 3 mjeseca, smatrajući da će se izrečenom kaznom ostvariti svrha kažnjavanja predvidjena članom 32 KZ-aCG, a u okviru opšte svrhe izricanja krivičnih sankcija iz člana 4 KZ-a, odnosno da će izrečena kazna uticati na okrivljenog da ubuduće ne čini krivična djela, kao i ciljevi generalne prevencije.

Pošto je okrivljeni oglašen krivim obavezan je da na ime sudskog paušala uplati iznos od iznos od 30,00€ troškova na žiro račun broj 832-16-52, u korist Budžeta Crne Gore, kao i na ime troškova postupka iznos od 914, 50 eura koji će uplatiti na žiro račun Vrhovnog državnog tužilaštva broj 832-1187-31, i iznos od 100 eura na ime paušala na na žiro račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude. Paušalni iznos je odmjeren shodno imovnim prilikama okrivljenog, trajanju i složenosti krivičnog postupka, a ovo na osnovu člana 226. stav 3 ZKP-a.Sa svega izloženog, a primjenom člana 303 ZKP-a, odlučeno je kao u izreci.

Sa svega izloženog, a primjenom člana 303 ZKP-a, odlučeno je kao u izreci.

OSNOVNI SUD U KOTORU

Dana, 18.10.2017 godine
Zapisničar SUDIJA
Aleksandra Čolan Momirka Tešić
PRAVNA POUKA: Protiv ove presude nema se pravo žalbe