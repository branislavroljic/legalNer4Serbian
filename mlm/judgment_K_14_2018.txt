K.br. 14/18
U IME CRNE GORE
OSNOVNI SUD U CETINJU, prvostepeni, krivični, sudija Jelena Perović uz učešće Popivoda Marije kao zapisničara, u krivičnom predmetu protiv okrivljenog P. P. iz T., zbog krivičnog djela teška tjelesna povreda iz člana 151 stav 1 Krivičnog zakonika Crne Gore, odlučujući o optužnom predlogu Osnovnog državnog tužilaštva u Cetinju Kt.br. 149/17 od 16.02.2018. godine, koji je na glavnom pretresu zastupala Sanja Radunović, državni tužilac u Osnovnom državnom tužilaštvu u Cetinju, nakon održanog glavnog i javnog pretresa dana 21.06.2018. godine u prisustvu zastupnika optužbe, okrivljenog i njegovog branioca advokata P. R., donio je i istog dana javno objavio

PRESUDU

Okrivljeni: P. P., JMBG .., od oca M. i majke A., rođene M., rođen .. godine, u B., sa prebivalištem u T., državljanin S., pismen, sa završenim zanatom za autoelektričara, zaposlen u građevinskoj firmi, srednjeg imovnog stanja, neosuđivan
Na osnovu člana 373 stav 1 tačka 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

Dana 07. juna 2016. godine, oko 18,30 časova, u dvorišnom dijelu kuće vlasništvo Đ. S., u ulici P. P. b.b., u C., svjestan svog djela, čije je izvršenje htio i svjestan da je njegovo djelo zabranjeno, teško tjelesno povrijedio oštećenog P. M. iz C., na način što je, nakon kraće verbalne rasprave sa oštećenim, koja je uslijedila nakon što je oštećeni uputio verbalnu uvredu njegovoj vanbračnoj supruzi V. M. iz C., istoga fizički napao, zadajući mu udarac stisnutom pesnicom u predjelu nosa i jagodične kosti, nakon čega su međusobno razmijenili nekoliko udaraca, kojom prilikom je oštećeni P. M. zadobio tešku tjelesnu povredu u vidu nagnječno-razderne rane u lijevom jagodičnom predjelu dužine 3 cm sa krvnim podlivom kože u lijevom jagodičnom predjelu i preloma nosnih kostiju sa dislokacijom, tj. sa pomjeranjem prelomljenih koštanih odlomaka
- čime bi izvršio krivično djelo teška tjelesna povreda iz člana 151 stav 1 Krivičnog zakonika Crne Gore
Troškovi postupka padaju na teret budžetskih sredstava.

Obrazloženje
Optužnim predlogom Osnovnog državnog tužilaštva u Cetinju Kt.br. 149/17 od 16.02.2018. godine okrivljenom P. P. stavljeno je na teret izvršenje krivičnog djela teška tjelesna povreda iz člana 151 stav 1 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu i predložio sudu da okrivljenog oglasi krivim i osudi po zakonu.

Okrivljeni je u svojoj odbrani naveo da je kritične prilike u društvu nevjenčane supruge V. M., svratio kod svog prijatelja Đ. S. kući, a u S. društvu se nalazio i P. M., te da su Đ. i P. bili vidno pijani, pa je i okrivljeni popio nekolika pića sa njima, a u jednom trenutku P. je dobacio nešto M., pa mu je okrivljeni rekao da joj se tako ne obraća, nakon čega je P. otišao po nož i tim nožem krenuo ka okrivljenom. Dalje je naveo da je tada odgurnuo P. i udario ga dva puta u predjelu tijela, grudi, od čega je P. pao, a tek tada je vidio da P. krvari. Objasnio je da se niko nije miješao u sukob, dok je Đ. govorio da prestanu, pa se tako i sve završilo, te da sigurno nije udario P. u predjelu nosa ili glave. Pojasnio je da pretpostavlja da je P. prilikom pada udario u klupu ili stolicu, jer su se tukli na prostoru gdje su i sjedjeli, te da je i okrivljeni udario njega par puta. U završnoj riječi je prihvatio završnu riječ svog branioca koji je naveo da je na osnovu svih izvedenih dokaza u toku postupka jasno da okrivljeni nije učinio krivično djelo koje mu se optužbom stavlja na teret, te predložio da sud okrivljenog oslobodi od krivične odgovornosti.

Radi razjašnjenja ove krivično-pravne stvari sud je u dokaznom postupku: saslušao svjedoka-oštećenog P. M., te svjedoke Đ. S., V. M. i dr P. D., na saglasan predlog stranaka pročitao nalaz i mišljenje sudskog vještaka medicinske struke dr N. K. od 20.11.2017. godine i dopunski nalaz i mišljenje od 11.02.2018. godine, te saslušao vještaka N. na glavnom pretresu, pročitao izvještaj Forenzičkog centra Danilovgrad broj 2809/16 od 13.02.2017. godine o DNK vještačenju, pročitao izvještaj Forenzičkog centra u Danilovgradu broj 2809-2/16 od 21.03.2017. godine o DNK vještačenju i pročitao izvod iz kaznene evidencije na ime okrivljenog.

Svjedok-oštećeni P. M. je u svom iskazu naveo da je kritične prilike bio u gostima kod Đ. S., gdje je došao okrivljeni sa ženom, te da se u jednom trenutku pogurao sa okrivljenim, a prije toga su dosta i pili, te da ga okrivljeni nije udario u predjelu lica i nosa niti je imao prelom nosne kosti, a ne zna kako se udario, te da se u blizini nalazila jedna trešnja i neke stvari, ali zna da ga okrivljeni nije udario, niti se toga sjeća, kao i da je ranije imao povrede nosa, a kritične prilike mu sigurno nos nije slomljen. Dodao je da se udario u predjelu jagodice, tako da mu nos uopšte nije bio povrijeđen, a da je tuča odnosno guranje završena na način što su obojica pali na tlo, te da je imao crvenilo u jagodičnom predjelu, ali ne i u predjelu nosa. Objasnio je da se drvo trešnje nalazilo odmah pored stola, a tu su bile i neke stolice i klupe, misli da nije krvario, a zna da mu je sjutradan otekao taj dio jagodične kosti. Pojasnio je da je povredu nosa imao prije otprilike 10-15 godina, ne zna tačno kad, ali mu je od tada nos kriv, te da se ne pridružuje krivičnom gonjenju i ne postavlja imovinsko-pravni zahtjev.

Svjedok Đ. S. je u svom iskazu naveo da su kritične prilike kod njega u dvorištu bili P. P., njegova žena i P. M., a svi su bili pripiti, te da su se P. i P. u jednom trenutku malo pogurali i P. je udario u jednu trešnju, a to je sve čega se sjeća, kao i da nije svo vrijeme bio u dvorištu jer je bio u kući, ali da nije vidio da su razmjenjivali udarce.

Svjedok V. M. je u svom iskazu navela da je kritičnog dana, u popodnevnim časovima, sa nevjenčanim suprugom P. P., otišla u posjetu kod prijatelja Đ. S., u njegovu kuću, koja se nalazi u naselju Bogdanov kraj, u C., gdje su zatekli Đ. S. i P. M., zvanog B., kojeg je tada vidjela prvi put, te da su S. i M. bili pripiti, a i P. je sa njima popio 3-4 rakije, kao i da joj je u jednom trenutku P. nešto dobacio, pa su P. i P. počeli da se tuku. Dalje je navela da je P. izazvao P., tako što ga je pozvao da se pobiju, što je P. prihvatio, pa su razmijenili par udaraca, pritom se udaljivši kod jedne trešnje, gdje su se pobili, a Đ. je odmah prišao da ih razdvoji, u čemu je i uspio, a svjedok nije primijetila da je neko uzeo neki nož ili viljušku, te da su nakon svega svjedok i P. pošli u Hitnu pomoć, obzirom da je P. zadobio neke manje povrede, dok je svo vrijeme bio prisutan još jedan čovjek, kome ne zna ime. Dodala je da misli da je P. ustao nakon što je P. uvrijedio, a da je P. prvi udario P., te da je vidjevši da se P. i P. tuku doživjela stres i udaljila se od njih dvojice. Pojasnila je da su razmijenili udarce u predjelu tijela, grudi, te da sa okrivljenim ima dijete, starosti 4 godine, ne zna da li je P. zadobio povrede u predmetnom događaju, te da su se P. i P. tukli malo dalje od stolova prema trešnji, a trešnja je otprilike 1-2 metra od stola, sve je blizu.

Svjedok dr P. D. je u svom iskazu naveo da se ne sjeća da je pregledao oštećenog kritične prilike, a kada se desio predmetni događaj radio je u službi Hitne pomoći C., te da je tačno da je sačinio izvještaj broj 3378 od 07.06.2016. godine, te da bi ukoliko bi uočio bilo kakvu povredu nosa i promjenu isto konstatovao, kao što je u konkretnom konstatovan deformitet nosa, a takođe bi konstatovao i promjenu boje nosa, odnosno svaka povreda bi bila detaljno opisana. Dalje je naveo da, po svom stručnom mišljenju misli da povreda nosnih kostiju sa dislokacijom može nastati iako nema promjena na koži u smilsu oteklina, ali navedena povreda je mogla nastati ranije, zbog čega je predložio da se nastavi dalja dijagnostika putem RTG aparata i daljeg pregleda oštećenog P., te da je sve što je primijetio kritične večeri i konstatovao u svom izvještaju, dok ne može znati niti pretpostaviti da li je udarac u jagodičnu kost u vezi sa opisanim deformitetom nosa koji je opisao niti da li je uopšte bilo udarca, a taj podatak je uzeo i konstatovao u svom izvještaju. Pojasnio je da je obrazac izvještaj ljekara jedincie HMP takav da nije razdvojio dvije posebne rubrike, a to su anamneza i klinički nalaz, ali na osnovu jedinog medicinskog zapisa u samom izvještaju jasno je da se faktički deformitet nosa „sa konveksne strane na suprotnoj strani od udarca“ nalazi već u kliničkom nalazu, a ne u anamnezi jer je doktor posle navođenja informacija od strane pacijenta krenuo sa kliničkim nalazom i to riječima „Lokalno hematom“, te da se ne sjeća da li je radio palpatorni pregled nosa okrivljenog, te da je u anamnestičkom dijelu naveo da pacijent navodi da je primio par udaraca, dok je u kliničkom nalazu, koji je po formuli izvještaj ljekara za HMP, zajedno sa anamnestičkim, kasnije opisao vidljiv deformitet nosa u smislu iskrivljenosti nosne pregrade sa konveksne strane, suprotno od strane udarca, gdje je prema navedenom anamnetičkom podatku i mislio na navodni udarac, naveden od pacijenta, kao i da je konstatovao da se se radi o pregradama, ali da je moguće da je u pitanju greška i da je trebalo konstatovati piramida.

Iz nalaza i mišljenja sudskog vještaka medicinske struke dr N. K. od 20.11.2017. godine proizilazi da u predmetnom događaju P. P. nije zaodbio tjelesne povrede, dok je P. M. zadobio sledeće tjelesne povrede: nagnječno-razdernu ranu u lijevom jagodičnom predjelu dužine 3 cm sa krvnim podlivom kože u lijevom jagodičnom predjelu i prelom nosnih kostiju sa dislokacijom, odnosno sa pomjeranjem polomljenih koštanih odlomaka, a navedene povrede predstavljaju u vrijeme nanošenja, skupno procijenjeno, tešku tjelesnu povredu i nanešene su dejstvom tupine aktivno zamahnutog mehaničkog oruđa, u šta bi spadalo pesnica i drugo, te da nagnječno-razderna rana u lijevom jagodičnom predjelu dužine 3 cm sa krvnim podlivom kože u lijevom jagodičnom predjelu predstavlja u vrijeme nanošenja, sama za sebe, pojedinačno procijenjeno, laku tjelesnu povredu, dok prelom nosnih kostiju sa dislokacijom, tj. sa pomjeranjem prelomljenih koštanih odlomaka, predstavlja u vrijeme nanošenja, sama za sebe, pojedinačno pricijenjeno, tešku tjelesnu povredu.

Iz prateće medicinske dokumetacije - izvještaja HMP broj protokola 3378 od 07.06.2016. godine proizilazi da je pejaković M. preglean krtičnog dana u 20 :07 časova i da je ordinirajući ljekar P. D. konstatova da je pregleani pacijent lice iz sukoba koje je primilo par udaraca u predjelu jagodične kosti lijevo. U izvještaju je dalje konstatovano da postoji lokalno hematom sa razderotinom linijskog oblika do 3 cm dužine. Vidljiv deformitet nosa u smislu iskrivljenosti nosne pregrade sa noveksne strane na suprotnoj strani od urarca. U izvještaju je dalje navedena terapija, a kontatovano je da P. M. odbija upućivanje na hirurgiju radi dalje elevacije i RTG dijagnostike.

Iz dopunskog nalaza i mišljenja sudskog vještaka medicinske struke dr N. K. od 11.02.2018. godine proizilazi da je dr P. D. dana 07.06.2016. godine u 20.07. u HMP konstatovao da je kod P. M. „vidljiv deformitet nosa u smislu iskrivljenosti nosne piramide sa konveksne strane na suprotnoj strani od udarca“, pa je očigledno da navedeni deformitet nosa P. M. nije urođeni, već tzv. stečeni, i to stečen ne ranije, već u predmetnom događaju, obzirom da ga dr P. vezuje za predmetni događaj, naglašavajući da se ispupčena-konveksna strana nosa nalazi na suprotnoj strani od udarca, što će reći da je u konkretnom slučaju, desna bočna strana nosa P. bila ispupčena, tj. konveksna jer je sila djelovala sa lijeve na desnu stranu, o čemu sjvjedoči povreda jagodične kosti. Iz dopunskog nalaza i mišljenja dalje proizilazi da takva, u izvještaju ljekara HMP, opisana iskrivljenost-deformitet nosa, nedvosmisleno ukazuje na postojanje preloma nosnih kostiju sa dislokacijom tj. sa pomjeranjem prelomljenih koštanih odlomaka jer opisani deformitet nosa ne može nikako postojati bez preloma nosnih kostiju sa dislokcijom, tj. sa pomjeranjem koštanih odlomaka.

Saslušan na glavnom pretresu vještak dr K. N. naveo je da sve činjenice iz medicinske dokumentacije odišu time da je P. M. zadobio povrede kako je to naveo u osnovnom i dopunskom nalazu i mišljenju, obzirom da je isti došao u HMP koa „lice iz sukoba“, navodeći da je „primio par udaraca u predjelu jagodične kosti lijevo“, a doktor u HMP je konstatovao „lokalno hematom sa razdertotinom linijskog oblika do 3 cm dužine“, ali i „deformitet nosa u smislu iskrivljenosti nosne piramide sa konveksne strane na suprotnoj strani od udarca“, te da je doktor u HMP definitivno vezao navedeni deformitet sa udarcem iz predmetnog događaja i nije ga nikako mogao povezati sa nekakvim imaginarnim udarcem od prije 10-15 godina, pa je ubijeđen da je P. zadobio prelom nosnih ksotiju sa dislokacijom u predmetnom događaju, kao i da je teoretski moguće da je nos P. bio baš tako iskrivljen sa konveksitetom na suprotnoj strani od strane nekog ranijeg udarca, mada mu navodno u predmetnom događaju nos nije ni taknut. Dodao je da je tačno da u opisu povrede nosa nema opisanih eventualnih spoljašnjih povreda (krvni podlivi, oguljotine itd.), niti ima podataka iz eventualnog kliničkog pregleda o tzv. krepitacijama, a one su čulni fenomen škripanja prilikom manipulativnog pomjeranja prstima nosa u kliničkom pregledu, dakle postoji samo podatak u deformitetu nosa, te da se može desiti da dođe do takvog preloma i da relativno kratko vrijeme nakon povređivanja nema ničega od spolja navednog, ali bi poslije izvjesnog vremena morao da se pojavi otok, dok je veoma čest slučaj da ljekari dijagnostikuju prelom nosa bez ikakvog opisa spoljašnjih promjena na nosu. Pojasnio je da je očigledno doktor očiglednu povredu u predjelu lijeve jagodice povezao sa očiglednim deformitetom nosa sa ispupčenošću na strani suprotnoj od udarca, te da konveksitet nosa definitvino znači prelom sa dislokacijom, ako je povrednog porijekla, te da bi prelom nosa sa dislokacijom trebalo da prati krvarenje iz nosa, ali u medicinskoj dokumentaciji nema takvih podataka, te da ne postoji šansa da povreda jagodice može nastati od pada ili udarca o tvrdu podlogu, a da čak i da osoba nije pala sama od sebe, nego da se odgurnula silom velikog intenziteta od druge osobe, povreda u predjelu jagodice nije mogla na taj način nastati, jedino je mogla nasttai udarcom pesnice, kao i da bi se pregledom orkivljenog moglo utvrditi da li se radi o svježijoj ili staroj povredi, ali ne i kada je povreda nastala.

Iz izvještaja Forenzičkog centra Danilovgrad broj 2809/16 od 13.02.2017. godine o DNK vještačenju proizilazi da je na uzorku izuzetom sa drške noža (koji je izuzet sa lica mjesta kritične prilike) utvrđeno prisustvo biološkog materijala od minimum četiri osobe, a na uzorku izuzetom sa sječiva noža utvrđeno je prisustvo biološkog materijala NN muške osobe, dok nije utvrđeno podudaranje dobijenog DNK profila sa bazom DNK registra (CODIS 7.0 SP6 softver-FBI).

Iz izvještaja Forenzičkog centra u Danilovgradu broj 2809-2/16 od 21.03.2017. godine o DNK vještačenju proizilazi da rezultat DNK analize ne podržava hipotezu da je P. M. jedan od četiri donora biološkog materijala na uzorku izuzetom sa drške nože (koji je izuzet sa lica mjesta kritične prilike), dok se P. M. može eliminisati kao donor biološkog materijala na uzorku izuzetom sa sječiva noža.

Iz izvoda iz kaznene evidencije na ime okrivljenog proizilazi da je isti ranije neosuđivan.

Sud je nakon ocjene navoda optužbe, odbrane okrivljenog, te ostalih provedenih dokaza, kako pojedinačno, tako i u njihovoj ukupnosti, mišljenja da u postupku nije dokazano da je okrivljeni P. izvršio krivično djelo stavljeno mu na teret.

Okrivljenom je na teret stavljeno izvršenje krivičnog djela teška tjelesna povreda iz člana 151 stav 1 Krivičnog zakonika Crne Gore, a isti je u svojoj odbrani naveo da su oštećeni P. i svjedok Đ. kritične prilike bili u pijanom stanju, pa je P. uputio uvrede njegovoj nevjenčanoj supruzi nakon čega je P. otišao po nož i tim nožem krenuo ka okrivljenom, a okrviljeni je odgurnuo P. i udario dva puta u predjlu tijela, od čega je P. pao, te da sigurno nije udario P. u predjelu nosa ili glave, dok pretpostavlja da je P. prilikom pada udario u klupu ili stolicu, jer su se tukli na prostoru gdje su i sjedjeli.

Naime, optužni predlog u kome je opisano da je oštećeni zadobio tešku tjelesnu povredu, prelom nosnih kostiju sa dislokacijom, tužilaštvo zasniva isključivo na mišljenju vještaka medicinske struke, koji je prilikom izrade svog nalaza i mišljenja uzeo kao dokazane činjenice i radnje koje je tek u postupku trebalo dokazati. Tako je vještak istrajno ostajao pri navodima da je navedena povreda - prelom nostih kostiju sa dislokacijom, nastao baš kritične prilike, iako je nesumnjivo utvđeno da oštećeni nije izvšio dalje medicinske analize i nije izvšeno snimanje rendgen aparatom povrijeđenog dijela tijela oštećenog. Ikao je vještak N. naveo da je moguće da je defomitet koji je opisan u izvještaju ljekara HMP broj 3378 od 07.06.2016. godine nastao i ranije, izvještej "odiše" time da je ta povreda nastala baš u kritičnom događaju.

Provjeravajući ovakvo mišljenje vještaka u smislu utvrđivanja činjenica na kojima je zasnovao nalaz i mišljenje, sud je prvo saslušao oštećenog baš na ove okolnosti, koji je opisujući predmetni događaj istakao da misli da ga okrivljeni nije udario u predjelu nosa, da se toga ne sjeća, a da je siguran da mu nos nije bio slomljen nakon kritičnog događaja, a da nos jeste lomio prije deset ili petnaest godina, od kada mu je i kriv.

I nakon ovako utvđene činjenice, vještak je naveo da je moguće da je povreda nastala ranije, ali da on ipak vjeruje da je pvoreda nastala baš kritčnom prilikom, jer je ljekar koji je pregledao oštćenog opisao deformitet, pa je logično da ga je opisao jer je svježa povreda.

Imajući u vidu ovakvo izjašnjenje vještaka, sud je pozvao ljekara P. i saslušao ga je u svojstvu svjedoka u prisutvu vještaka N., a svjedok P. je objasnio da bez obzira što u izvješaju HPM nijesu razdvojeni djelovi kjoji se odnose na "anamnezu u klinički nalaz", klinički nalaz u konkretnom počinje riječima "Lokalno hematom", a obrazac izvještaja je isti u svim prilikama. Takođe je objasnio da ono što je vidio, je opisao i da da bi ukoliko bi uočio bilo kakvu povredu nosa i promjenu, isto konstatovao u izvještaju, kao što je u konkretnom konstatovan deformitet nosa, a takođe bi konstatovao i promjenu boje nosa, odnosno svaka povreda bi bila detaljno opisana, a navedena povreda je mogla nastati i ranije, zbog čega je predložio da se nastavi dalja dijagnostika putem RTG aparata i daljeg pregleda oštećenog P., dok ne može znati, niti pretpostaviti da li je udarac u jagodičnu kost u vezi sa opisanim deformitetom nosa koji je opisao, niti da li je uopšte bilo udarca, a taj podatak je uzeo i konstatovao u anamnezi. Svjedok P. je takođe naveo da se ne sjeća da li je pregledao nos oštećenog palpatorno. Sud je iskaz svjedoka P. cijenio kao objektian i isitinit i kao takvom mu je poklonio punu vjeru. Pored ovoga, svjedok je naveo da je mislio kada je naspisao u izvještaju " pregrada " mislio " piramida", jer se "pregrada" može vidjelti samo posebnim aparatima koje HMP ne pojseduje, zbog čega se pacijenti i upućuju na dalju dijagnostiku na odjeljenje hirurgije.

I nakon iskaza ovog svjdoka vještak N. je ostao pri datom nalazu i mišljenju da je opisani deformitet nastao kritčnom prilikom.

Nasuprot mišljenju vještaka N., sud je našao da je vještak izašao iz okvira svoje struke, te da se bavio utvđivanjem krice što je isključivo pravno pitanje, na koje sud daje odgovore. Ne sumnjajući da je prelom nosnih kostiju sa dislokacijom povreda koja se kvalifikuje kao teška tjelesna, o čemu se vještak detaljno izjasnio dostavljajući pored pisanog nalaza i mišljenja i fotodokumentaciju kako ta povreda izgleda u udžbenicima, sud je našao da je u konkretnom slučaju ostala samo sumnja u postojanje navedene povrede.

Naime, i oštećeni i ljekar koji je pregledao oštećenog - svjedok P., su se izjasnili - oštećeni da je defromitet nastao godinama ranije, a svjedok P. da je vidio deformitet pa ga je zato opisao, a zbog sumnje u povredu je predložio dalje ispitivanje na odjeljenju hirurgije, što je oštećeni odbio. Takođe, svi svjedoci očevici događaja nijsu portvrdili da su vidjeli da je okrivljeni udario oštećenog u predjelu nosa. Kod ovakvog stanja stvari sud nije mogao prihvatiti zaključak vještaka N. iznijet u mišljenju i na glavnom pretresu da je okrivljeni zadobio tešku tjelesnu povredu na način kako je to opisano dispozitivom optužnog akta, a pri čemu je vještak ostao i na glavnom pretestres, stim što je zaista ostavio mogućnost da je povreda mogla nastati i ranije, ali da on vjeruje da je nastala kritičnom prilikom.

U postupku je dakle nesumnjivo utvrđeno da je kritične prilike došlo do verbalne rasprave, a potom i fizičkog obračuna između okrivljenog i oštećenog P., ali dokazima izvedenim u toku postupka nije dokazano da je okrivljeni zadajući oštećenom udarac stisnutom pesnicom u predjelu nosa i jagodične kosti nanio istom povredu-prelom nosnih kostiju sa dislokacijom, tj. sa pomjeranjem prelomljenih koštanih odlomaka. Naime, imajući u vidu da nijedan od saslušanih svjedoka nije potvrdio da je krtične prilike okrivljeni oštećenog udarao u predjelu glave i lica, te da je nos oštećenog kriv kao posledica loma od prije 10-15 godina (što je isti naveo u svom iskazu), te da prilikom pregleda oštećenog kod dr P. nije konstatovana nijedna promjena u vidu drugačije boje, oguljotine ili krvnog poodliva, dok dr P. nije siguran da li je pregledao nos oštećenog palpatorno (radi se o vrsti neposrednog pregleda pipanjem i blagim dodirivanjem), a takođe nije siguran kada je nastala sporna povreda nosa, odnosno mogla je nastati i ranije, niti može pretpostaviti da li je udarac u jagodičnu kost u vezi sa opisanim deformitetom nosa koji je opisao, niti da li je uopšte bilo udarca (koji podatak je uzeo iz anamneze-kazivanja oštećenog prilikom pregleda), te da u spisima predmeta ne postoji podatak da je oštećeni nakon navodnog preloma nosne kosti nastavio dalji medicinski tretman, odnosno da je nos oštećenom snimljen putem rendgena, što bi u slučaju povrede preloma nosnih kostiju sa dislokacijom bilo apsolutno neophodno, dok i sam oštećeni u svom iskazu jasno navodi da mu u kritičnom događaju nije slomljen nos, zbog čega i nje snimao isti, pa je jasno da u toku postupka nije na nesumnjiv način utvrđeno da je okrivljeni oštećenom nanio spornu povredu niti da je sporna povreda oštećenog nastala u kritičnom događaju, zbog čega je sud donio odluku koja je povoljnija za okrivljenog, shodno članu 3, u vezi člana 373 stav 1 tačka 2 ZKP-a.

Sud je cijenio i ostale izvedene dokaze dva izvještaja Forenzičkog centra u Danilovgradu, ali je našao da isti nijesu od uticaja na drugačije presuđenje. Takođe, odbranu okrivljenog i iskaze svjedoka oko načina nastanka događaja, sud nije cijenio, obzirom da nije utvđeno postojanje tešeke tjelesne pvrede kao elementa bića krivčnog djela teška tjelesna povreda iz čl.151 st.1 Krivičnog zakonika Crne Gore.

Zbog prednje utvrđenog činjeničnog stanja, sud nije posebno cijenio izvod iz kaznene evidencije na ime okrivljenog P. P.

Kako je sud donio oslobađajuću presudu to troškovi krivičnog postupka padaju na teret budžetskih sredstava, a na osnovu člana 230 ZKP-a.

Na osnovu iznijetih razloga odlučeno je kao u izreci presude.

OSNOVNI SUD U CETINJU

Dana 21.06.2018. godine
ZAPISNIČAR SUDIJA
Popivoda Marija Jelena Perović s.r.

PRAVNA POUKA:

Protiv ove presude dozvoljena je
žalba u roku od 8 dana od dana prijema pismenog
otpravka presude, Višem sudu u Podgorici, a preko
ovog suda.

ZTO: Popivoda Marija