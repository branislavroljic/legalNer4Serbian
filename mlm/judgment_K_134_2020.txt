CRNA GORA
OSNOVNI SUD U ROŽAJAMA

K.br. 134/20
U IME CRNE GORE
Osnovni sud u Rožajama, i to Presjednik suda Camić Zahit, kao sudija pojedinac, sa zapisničarkom Burdžović Adisom, u krivičnom predmetu protiv okrivljenog B.M., iz R., ul. G. b. br. ... zbog krivičnog djela protivpravno zauzimanje zemljišta iz čl. 254 st. 1 Krivičnog zakonika Crne Gore, po optužnom predlogu Osnovnog državnog tužilaštva - Rožaje Kt.br. 119/20 od 13.11.2020. godine, nakon održanog glavnog i javnog pretresa u prisustvu Državnog tužioca Kalač Hajrana, iz Rožaja, i okrivljenog, a u odsustvu uredno pozvanog Zaštitnika imovinskopravnih interesa Crne Gore, kancelarija Bijelo Polje, dana 27.11.2020. godine, donio je i javno objavio,
P R E S U D U
Okrivljeni:

M. B., JMB ... , od oca B. i majke R., rođ. H., rođen ... . godine, u selu R., o. R., sa prebivalištem u ul. G. b. br. ... , o. R., razumije crnogorski jezik, a maternji mu je bosanski, pismen, završio SSS, nezapošljen, oženjen, otac četvoro djece, od kojih je dvoje mal., siromašnog imovnog stanja, osuđivan presudom ovog suda K.br. 147/08 od 11.09.2008. godine, zbog krivičnog djela iz čl. 154 st. 1 Krivičnog zakonika Crne Gore, na novčanu kaznu u iznosu od 1.000,00 €.

KRIV JE
Što je:

Polovinom juna mjeseca 2020. godine, u mjestu zv. Izbjegličko naselje, Opština Rožaje, u uračunljivom stanju, svjestan svog djela čije je izvršenje htio, iako je znao da je isto zabranjeno, protivpravno zauzeo tuđe - državno zemljište i to dio katastarske parcele br: 2724/1, po kulturi šuma I klase, upisane u listu nepokretnosti br: 344 KO Rožaje, na ime Države Crne Gore, koja mjeri i graniči sa sjeverozapadne i jugoistočne strane u širini od 4,20 m, i sa sjeveroistočne i jugozapadne strane u dužini od 5,30 m, državnim zemljištem u ukupnoj površini od 22,26 m2, na način što je izgradio drveni objekat od drvenih nut. poluoblica koji je pokrio limenim krovom, te je na takav način manifestovao volju protivpravnog zauzimanja zemljišta,
- čime je izvršio krivično djelo protivpravno zauzimanje zemljišta iz čl. 254 st. 1 Krivičnog zakonika Crne Gore.

Pa mu sud na osnovu pomenutog zakonskog propisa, te primjenom čl. 3, 4, 13, 15, 32, 36, 52, 53, 54 Krivičnog zakonika Crne Gore i čl. 226, 229, 239 st. 2. i čl. 374 Zakonika o krivičnom postupku i z r i č e:

USLOVNU OSUDU

Kojom mu utvrđuje kaznu zatvora u trajanju od 45 (četrdeset pet) dana i istovremeno određuje da se ista neće izvršiti ukoliko osuđeni u roku od jedne godine od pravosnažnosti presude ne izvrši novo krivično djelo.

Da plati u korist budžetskih sredstava na ime troškova krivičnog postupka iznos od 126,50 eura i na ime paušala iznos od 30,00 eura.

Obavezuje se okrivljeni da sa parcele br. 2724/1 iz lista nepokretnosti br. 344 KO Rožaje ukloni drveni objekat u naznačenim mjerama i površini.

Sve ovo u roku od 15 dana po pravosnažnosti presude.

O b r a z l o ž e nj e
Osnovno državno tužilaštvo u Rožajama je podnijelo optužni predlog Kt.br. 119/20 od 13.11.2020. godine protiv okrivljenog B. M., iz R., ul. G. b. br. ... , zbog krivičnog djela protivpravno zauzimanje zemljišta iz čl. 254 st. 1 Krivičnog zakonika Crne Gore.

Na glavnom pretresu Državni tužilac je naveo da je dokazima izvedenim na glavnom pretresu utvrđeno da je okrivljeni izvršio krivično djelo na način, mjesto i vrijeme kako mu je to optužbom stavljeno na teret, pa je predložio da ga sud oglasi krivim i izrekne mu uslovnu osudu kojom će mu utvrditi kaznu zatvora u trajanju od 45 dana, čije se izvršenje odlaže godinu dana pod uslovom da ne izvrši drugo krivično djelo. Predložio je sudu da obaveže okrivljenog da protivpravno zauzeto zemljište vrati vlasniku.

Na glavni pretres nije pristupio Zaštitnik imovinskopravnih interesa Crne Gore, kancelarija Bijelo Polje, iako je uredno pozvan, pa je sud glavni pretres održao u njegovom odsustvu.

Okrivljeni Muamer Bibić na glavnom pretresu je priznao izvršenje krivičnog djela i krivicu.

Na zapisniku Kt.br. 119/20 od 30.07.2020. godine, pred ODT-om u Rožajama, okrivljeni je naveo da je na osnovu saglasnosti glavnog urbaniste Opštine Rožaje br. 0402-15/06 od 19.04.2006. godine, izgradio jedan drveni objekat od brvana dimenzija oko 5,5 x 4,5 m, koji je izvjesno vrijeme koristio kao štalu, gdje je držao kravu, a nakon toga kao osnovu da bi ga kasnije upotrijebio kao garažu. Obzirom da je objekat oronuo, u većem dijelu je iskoristio raniju konstrukciju, dok je umjesto trulih i oštećenih djelova postavio nove. Čuvar šuma je prilikom kontrole, tražio rješenje nadležnog organa o pravu vlasništva na zemljištu, koje on ne posjeduje. Da je podnio zahtjev organu lokalne uprave za otkup zemljišta u površini koju pokriva objekat i da o istom još nije odlučeno.

Na glavnom pretresu je u svemu ostao pri datom iskazu.

Na glavnom pretresu sud je izveo sledeće dokaze: saslušao svjedoka - lugara K. R., pročitao zapisnik o izvršenom pregledu čuvara šuma br. 2 od 15.06.2020. godine, zapisnik o izvršenom uviđaju ODT-a iz Rožaja Kt.br. 119/20 od 03.11.2020. godine, po saglasnosti stranaka pročitao nalaz i mišljenje vještaka geometra Z. R.od 09.11.2020. godine sa skicom, izvod iz kaznene evidencije Ministarstva pravde na ime okrivljenog za izvršeno krivično djelo.

Sud je cijeneći priznanje okrivljenog i izvedene dokaze, pojedinačno i u vezi sa ostalim izvedenim dokazima, utvrdio činjenično stanje kao u izreci presude.

Priznanje okrivljenog, sud je prihvatio kao tačno, jasno i potpuno i isto uzeo kao dokaz, jer je potvrđeno drugim dokazima izvedenim tokom postupka, koje je sud prihvatio kao tačne i međusobno saglasne.

Iz utvrđenog činjeničnog stanja proizilazi da je okrivljeni polovinom juna mjeseca 2020. godine, u mjestu zv. Izbegličko naselje bez pravnog osnova zauzeo tuđe zemljište, naznačenu katastarsku parcelu koja je u državnom vlasništvu na način što je izgradio drveni objekat u mjerama i površini kao u izreci presude, ponašajući se prema istom kao da je njegovo vlasništvo. Preduzimajući radnju, okrivljeni je ostvario sve bitne elemente bića krivičnog djela protivpravno zauzimanje zemljišta iz čl. 254 st. 1 Krivičnog zakonika Crne Gore.

Cijeneći psihički odnos okrivljenog prema učinjenom djelu, sud je utvrdio da je postupao sa umišljajem jer je bio svjestan da zauzima tuđe zemljište i da to zemljište ima posebnu namjenu i to je htio, iako je znao da je isto zabranjeno.

Za izvršeno krivično djelo okrivljeni je krivičnopravno odgovoran, te ga je sud za isto oglasio krivim, pošto je našao da nema elemenata koji bi isključivali njegovu krivičnopravnu odgovornost i izrekao mu uslovnu osudu kojom mu je utvrdio kaznu zatvora u trajanju od 45 (četrdeset pet) dana i istovremeno odredio da se ista neće izvršiti ukoliko osuđeni u roku od jedne godine od pravosnažnosti presude ne izvrši novo krivično djelo.

Na osnovu čl. 239 st. 2 ZKP sud je obavezao okrivljenog da sa predmetne parcele ukloni postavljeni drveni objekat u mjerama, granicama i površini kao iz izreke presude. Ovo sa razloga što je Zaštitnik imovinskopravnih interesa Crne Gore podneskom RZ.183/2020 od 26.11.2020. godine postavio imovinskopravni zahtjev.

Prilikom izricanja uslovne osude, kao mjere upozorenja okrivljenom za izvršeno krivično djelo, sud je imao u vidu ličnost izvršioca istog, njegove lične i porodične prilike, da je oženjen, otac četvoro djece od kojih je dvoje maloljetno, da je nezaposlen i siromašnog imovnog stanja, pa mu je sud u tom smislu vodeći računa o svrsi uslovne osude u okviru opšte svrhe krivičnih sankcija izrekao uslovnu osudu ubijeđen da će se upozorenjem uz prijetnju kaznom dovoljno uticati na istog da više ne vrši krivična djela, a ovo shodno čl. 52 z vezi čl. 4 KZ CG.

Na osnovu čl. 226. st. 2. tačka 1. ZKP, sud je obavezao okrivljenog da plati na ime troškova krivičnog postupka iznos od 126,50 eura, u korist budžetskih sredstava koji troškovi se odnose na ime naknade troškova i nagrade za rad vještaka geodetske struke.

Na osnovu čl. 226. st. 3. ZKP, sud je obavezao okrivljenog da plati na ime paušala iznos od 30,00 eura u korist budžetskih sredstava, a ovo imajući u vidu trajanje i složenost krivičnog postupka.

OSNOVNI SUD U ROŽAJAMA

dana 27.11.2020.godine.

ZapisničarPREDSJEDNIK SUDA
Burdžović Adisa s.r. Camić Zahit s.r.

PRAVNA POUKA:

Protiv ove presude može se izjaviti žalba
u roku od osam dana od dana prijema prepisa iste
Višem sudu u Bijelom Polju, preko ovog suda.