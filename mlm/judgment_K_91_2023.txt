CRNA GORA
OSNOVNI SUD U ROŽAJAMA

K.br. 91/23
U IME CRNE GORE
OSNOVNI SUD U ROŽAJAMA, predsjednik suda, sudija Mirsad Mujević, uz učešće zapisničara Ilde Dacić, rješavajući po optužnom predlogu Osnovnog državnog tužilaštva iz Rožaja Kt. br. 127/23 od 29.12.2023. godine, koji je podnijet protiv okrivljenog N. Š. iz R., zbog krivičnog djela nedozvoljena trgovina iz čl. 284 st. 3 u vezi st. 2 Krivičnog zakonika Crne Gore, nakon održanog glavnog i javnog pretresa, u prisustvu savjetnika u ODT-u Rožaje, Harisa Ćemana iz Rožaja i okrivljenog, dana 12.06.2024. godine, donio i javno objavio

P R E S U D U
Okrivljeni N. Š., JMB ... od oca E.i majke F., rođene S., rođen ... . godine, u R., sa prebivalištem u ul. I. br. ..., O.R., državljanin C. G., razumije crnogorski jezik, koji je i njegov maternji jezik, po zanimanju konobar, oženjen, otac dvoje djece, pismen, sa završenom SSS, siromašnog imovnog stanja, neosuđivan.

KRIV JE
Što je:

dana 10.11.2023. godine, u N. P., R. S., u uračunljivom stanju, svjestan svog djela čije je izvršenje htio, iako je znao da je njegovo djelo zabranjeno, neovlašćeno kupio robu - duvan sa ukusom, čiji je promet ograničen, protivno odredbama čl. 1, čl. 16. i čl. 46. Zakona o akcizama (Sl. list RCG br. 65/01, 12/02, 76/05, Sl. list CG br. 76/08, 50/09, 78/10, 40/11, 61/11, 28/12, 38/13, 45/14 i 8/15 i 1/17, 50/17, 55/18 i br. 76/20), i to: 4 kg duvana sa ukusom “A.” (4 pakovanja od po 1kg) i 24 kutije od po 200 gr duvana sa ukusom “T. S”, u svrhu prodaje na teritoriji Crne Gore,
- čime je izvršio krivično djelo nedozvoljena trgovina iz čl. 284 st. 3 u vezi st. 2 Krivicnog zakonika Crne Gore.

Pa mu sud na osnovu pomenutog zakonskog propisa, te primjenom čl. 4, 5, 13, 14, 15, 32, 36, 42, 52, 53 i 54 Krivičnog zakonika Crne Gore i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se kazna neće izvršiti, ako osuđeni za vrijeme od jedne godine od dana pravosnažnosti ove presude ne učini novo krivično djelo.

Obavezuje se okrivljeni da plati u korist Budžeta Crne Gore, iznos od 30,00 eura, na ime paušala.

Od okrivljenog se oduzima roba i to: 4 kg duvana sa ukusom “A.” (4 pakovanja od po 1kg) i 24 kutije od po 200 gr duvana sa ukusom “T. S”, kao predmeti izvršenja krivičnog djela.

Sve u roku od 15 dana po pravosnažnosti ove presude.

O b r a z l o ž e nj e
Osnovno državno tužilaštvo iz Rožaja, podnijelo je ovom sudu optužni predlog Kt.br. 127/23 od 29.12.2023. godine, protiv okrivljenog N. Š. iz R., zbog krivičnog djela nedozvoljena trgovina iz čl. 284 st. 3 u vezi st. 2 Krivičnog zakonika Crne Gore.

Na glavnom pretresu, zastupnik optužbe je istakao da u cjelosti ostaje pri optužnom predlogu, jer je dokazano da je okrivljeni izvršio krivično djelo za koje je krivično odgovoran. Predložio je sudu da okrivljenog oglasi krivim i izrekne mu uslovnu osudu, kojom će mu utvrditi kaznu zatvora u trajanju od 3 mjeseca i istovremeno odrediti da se ista neće izvršiti ukoliko okrivljeni u roku od jedne godine ne izvrši novo krivično djelo.

Okrivljeni je priznao izvršenje krivičnog djela. Istakao je da je dana 10.11.2023. godine, u N. Pa. kupio 4 kg duvana sa ukusom ‚‚A.’’ (4 pakovanja od po 1kg) i 24 kutije od po 200 gr duvana sa ukusom “T. S”, u vrijednosti od 316,00 eura. Ovaj duvan je kupio u legalnoj prodavnici u N. P.i za isti mu je izdat račun, koji je priložio carinskim sužbenicima. Kritičnog dana, nalazio se u svojem vozilu marke ‚‚V.’’, reg. oznaka RO ...

Na glavnom pretresu u dokaznom postupku sud je izveo sledeće dokaze: pročitao službenu zabilješku Uprave policije - Stanice granične policije I Rožaje 53/1 br. 11/23-4595 od 10.11.2023. godine, pročitao potvrdu o oduzetoj robi Uprave prihoda i carina - PJ Carinarnica Bijelo Polje 09/07-12 br. D-1423 od 10.11.2023. godine i izvršio uvid u izvod iz registra kaznene evidencije Ministarstva pravde na ime okrivljenog.

Sud je cijeneći sve izvedene dokaze, kako pojedinačno, tako i u međusobnoj vezi, u smislu čl. 370 ZKP-a, nesumnjivo utvrdio činjenično stanje, kao u izreci ove presude.

Iz službene zabilješke Uprave policije - Stanice granične policije I Rožaje 53/1 br. 11/23-4595 od 10.11.2023. godine i potvrde o oduzetoj robi Uprave prihoda i carina - PJ Carinarnica Bijelo Polje 09/07-12 br. D-1423 od 10.11.2023. godine, proizilazi da je dana 10.11.2023. godine, na GP Dračenovac, prilikom ulaska u Crnu Goru u vozilu marke VW G.P., reg. oznaka RO ... , kojim je upravljao ovdje okrivljeni, pronađena neprijavljena akcizna roba, i to duvan sa ukusom za šišu A., 4 kutije po 1 kg i T.S, 24 kutije po 200 grama, ukupne vrijednosti 316,00 eura, koja roba je oduzeta od strane službenika Uprave prihoda i carina Crne Gore.

Iz izvoda iz registra kaznene evidencije Ministarstva pravde na ime okrivljenog, proizilazi da isti ranije nije osuđivan.

Naprijed navedene dokaze sud je u cjelosti prihvatio kao jasne i istinite, jer su isti izdati od strane državnih organa, pa nije imalo mjesta sumnji u isti.

Okrivljeni je priznao izvšenje krivičnog djela, pa je sud njegov iskaz prihvatio kao tačan, jasan i potpun, obzirom da je isit potkrijepljen svim dokazima izvednim u postupku, koje je sud u potpunosti prihvatio.

Naime, okrivljeni je dana 10.11.2023. godine, u N. P., R. S., neovlašćeno kupio robu - duvan sa ukusom, čiji je promet ograničen i to: 4 kg duvana sa ukusom “A.” (4 pakovanja od po 1kg) i 24 kutije od po 200 gr duvana sa ukusom “T. S”, u svrhu prodaje na teritoriji Crne Gore.

Preduzimajući naprijed navedenu radnju, okrivljeni je ostvario sve bitne elemente bića kriivčnog djela nedozvoljena trgovina iz čl. 284 st. 3 u vezi st. 2 Krivicnog zakonika Crne Gore.

Cijeneći psihički odnos okrivljenog prema učinjenom djelu, sud je utvrdio da je isti bio svjestan da svojom radnjom čini zabranjenu djelatnost, što je u konkretnom slučaju i htio, čime su se u njegovim radnjama pored objektivnih, stekli i svi subjektivni elementi bića krivičnog djela stavljenog mu na teret.

Za izvršeno krivično djelo, sud je okrivljenog oglasio krivim i izrekao mu uslovnu osudu, kojom mu je utvrdio kaznu zatvora u trajanju od 3 (tri) mjeseca i istovremeno odredio da se ista neće izvršiti ukoliko okrivljeni u roku od jedne godine, od dana pravosnažnosti ove presude ne izvrši novo krivično djelo.

Prilikom izricanja uslovne osude, kao mjere upozorenja okrivljenom za izvršeno krivično djelo, sud je cijenio sve okolnosti, u smislu odredbe čl. 42 KZ CG. Od olakšavajućih okolnosti na strani okrivljenog, sud je cijenio njegove porodične prilike, kao i činjenicu da ranije nije osuđivan, dok otežavajućih okolnosti na strani istog nije bilo, pa mu je sud u tom smislu, vodeći računa o svrsi uslovne osude, u okviru opšte svrhe krivičnih sankcija izrekao uslovnu osudu, ubijeđen da će se upozorenjem uz prijetnju kaznom dovoljno uticati na okrivljenog da više ne vrši krivična djela, a ovo shodno čl. 32 i 52 u vezi čl. 4 KZ CG.

Na osnovu čl. 229 u vezi čl. 226 st. 3 ZKP-a, sud je obavezao okrivljenog da plati u korist budžeta Crne Gore, na ime paušala iznos od 30,00 eura, a ovo imajući u vidu trajanje i složenost krivičnog postupka.

Od okrivljenog se, shodno čl. 284 st. 6 KZ-a, oduzima roba bliže opisana u izreci ove presude, kao predmeti izvršenja krivičnog djela.

Sa naprijed izloženog, odlučeno je kao u izreci ove presude.

OSNOVNI SUD U ROŽAJAMA

Dana 12.06.2024. godine.

Zapisničar PREDSJEDNIK SUDA - SUDIJA Ilda Dacić s.r. Mirsad Mujević s.r.

PRAVNA POUKA: protiv ove presude može se izjaviti žalba u roku od 8 dana od dana prijema pismenog otpravka iste, i to Višem sudu u Bijelom Polju, a preko ovog suda.