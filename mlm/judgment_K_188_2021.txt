K. br. 188/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog A. B., zbog krivičnog djela krađa iz čl. 239 st. 1 Krivičnog zakonika Crne Gore, nakon javnog glavnog pretresa održanog 04.05.2021. godine, u prisustvu zastupnika optužbe M. I. - savjetnika u Osnovnom državnom tužilaštvu u Podgorici i okrivljenog, istog dana izrekao je i objavio
P R E S U D U
Okrivljeni: A. B., nema JMB, od oca I. i majke D., rođene G., rođen neutvrđenog dana u Pg, sa prebivalištem u Pg - V. r. - kamp II, lice bez državljanstva, razumije crnogorski jezik, njegov jezik je romski i albanski, nezaposlen, neoženjen, bez djece, nepismen, bez završene škole, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 17. decembra 2020. godine, u mjestu V., opština Tz, svjestan svog djela, čije je izvršenje htio, znajući da je isto zabranjeno, tuđu pokretnu stvar oduzeo drugom u namjeri da njenim prisvajanjem pribavi sebi protivpravnu imovinsku korist, na način što je ušao u kuću u izgradnji, vlasništvo oštećenog B. R., odakle je oduzeo i prisvojio dva aluminijska prozora dimenzija 120 x 120 cm, tri komada grilja za prozore dimenzija 120 x 120 cm, jedan prozor i jedne grilje dimenzija 90 x 70 cm, dva prozora dimenzija 50 x 50 cm i jedno krilo od aluminijskih vrata od garaže, te tri grilje za ista, ukupne vrijednosti 1.483,33 eura, a koje predmete je istog dana prodao na otpadu "T." u Tz,
- čime je izvršio krivično djelo krađa iz čl. 239 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 90,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom A. B. je optužnim predlogom Osnovnog državnog tužilaštva u Podgorici Kt. br. 1883/20 od 05.03.2021. godine stavljeno na teret krivično djelo krađa iz čl. 239 st. 1 Krivičnog zakonika Crne Gore. Zastupnik optužbe je u završnoj riječi predložio sudu da okrivljenog oglasi krivim i da ga osudi po zakonu.

Okrivljeni A. B. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je dana 17.12.2020. godine pošao do objekta koji je u izgradnji u mjestu V., opština Tz, te iz unutrašnjosti objekta otuđio dva aluminijska prozora dimenzija 120 x 120 cm, tri komada grilja za prozore dimenzija 120 x 120 cm, jedan prozor i jedne grilje dimenzija 90 x 70 cm, dva prozora dimenzija 50 x 50 cm i jedno krilo od aluminijskih vrata od garaže, te tri grilje za ista, ne sporeći da je njihova vrijednost 1.483,33 eura. Te predmete je prodao istog dana na otpadu "T." u Tz, ali je nakon predmetnog događaja sve stvari vratio vlasniku.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze. Na taj način je tokom postupka nesumnjivo utvrđeno da okrivljeni dana 17. decembra 2020. godine, u mjestu V., opština Tz, tuđu pokretnu stvar oduzeo drugom u namjeri da njenim prisvajanjem pribavi sebi protivpravnu imovinsku korist, na način što je ušao u kuću u izgradnji, vlasništvo oštećenog R. B., odakle je oduzeo i prisvojio dva aluminijska prozora dimenzija 120 x 120 cm, tri komada grilja za prozore dimenzija 120 x 120 cm, jedan prozor i jedne grilje dimenzija 90 x 70 cm, dva prozora dimenzija 50 x 50 cm i jedno krilo od aluminijskih vrata od garaže, te tri grilje za ista, ukupne vrijednosti 1.483,33 eura, a koje predmete je istog dana prodao na otpadu "T." u Tz.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da oduzima tuđe pokretne stvari u namjeri da njihovim prisvajanjem pribavi sebi protivpravnu imovinsku korist, a što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela krađa iz čl. 239 st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike odnosno činjenicu da je nezaposlen i lošeg imovnog stanja, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela i ispoljeno kajanje, njegov raniji život i s tim u vezi neosuđivanost, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primjeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati iznos od 90,50 eura, od čega na ime ekonomsko - finansijskog vještačenja iznos od 60,50 eura, a na ime paušalnih troškova iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 04.05.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja