K.br. 605/15
U IME CRNE GORE
OSNOVNI SUD U PODGORICI, kao prvostepeni, krivični, po sudiji Željki Jovović, uz učešće Danijele Rajković kao zapisničara, u krivičnom predmetu protiv okrivljenog S. Ja zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, rješavajući po optužnim predlogu ODT-a Podgorica Kt. br. 839/14 od 24. 09. 2015. godine, nakon glavnog i javnog pretresa, održanog dana 04. 11. 2015. godine, u prisustvu zastupnika optužnog predloga Anđe Radovanović i okrivljenog, donio je i istog dana javno objavio

P R E S U D U
Okrivljeni
S.J, JMB xxxxxxxxxxxxx, sa nadimkom S, od oca Ć i majke E, rođene M, rođen xx. xx. 19xx. godine u Beranama, sa prebivalištem u Podgorici n. Kakaricka gora bb, neoženjen, bez djece, pismen, završio srednju školu, nezaposlen, lošeg imovnog stanja, neosuđivan.

Kriv je

Što je:

U junu 2014. godine, u Podgorici, u naselju Kakaricka gora, svjestan svog djela čije je izvršenje htio i svjestan da je njegovo djelo zabranjeno, na katastarskoj parceli broj 1842/1 Katastarska opština Masline - Glavni grad Podgorica, u svojini Glavnog grada Podgorice, protivno propisima o izgradnji objekta, planiranju i uređenju prostora, započeo građenje objekta bez prethodno pribavljene građevinske dozvole, na način što je, protivno odredbi čl. 69 Zakona o uređenju prostora i izgradnji objekata, izgradio prizemni objekat dimenzija 9,00 x 8,00 m, spratnosti prizemlje, sa krovom, bez prethodno pribavljene građevinske dozvole,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika Crne Gore.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika Crne Gore i čl. 226, 229 i 374 Zakonika o krivičnom postupku, izriče
USLOVNU OSUDU

S tim što mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom prinudnog izvršenja.

O b r a z lo ž e nj e
Optužnim predlogom Osnovnog državnog tužioca Podgorica Kt. br. 839/14 od 24. 09. 2015. godine stavljeno je na teret okrivljenom S.J izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupajući optužni akt na glavnom pretresu, zastupnik optužbe Anđa Radovanović je prije davanja završnih riječi, izmijenila optužni predlog u dijelu ličnih podataka za okrivljenog, na način što je u drugom redu odozdo umjesto riječi "osuđivanog" stavila riječ "neosuđivanog", te umjesto riječi "srednjeg" stavila riječ "lošeg", i pri tako izmijenjenom optužnom predlogu u cjelosti ostala, predlažući sudu da okrivljenog oglasi krivim i kazni po zakonu.

Okrivljeni S.J je u svojoj odbrani, datoj u prethodnom postupku i na glavnom pretresu, priznao da je učinio krivično djelo stavljeno mu na teret, navodeći da je negdje u martu mjesecu 2014. godine, na državnom zemljištu na Kakarickoj gori izgradio prizemnu kuću, dimenzija u osnovi 9 x 8 metara, na način što je ozidao zidove i postavio krov. Ne može se tačno sjetiti datuma kada je kod njega dolazila kontrola građevinske inspekcije i zapisnički konstatovala da je gradio objekat bez dozvole, ali zna da je tada kuća već bila ukrovljena. Dalje je naveo da se prije građenja predmetnog objekta nije raspitivao za dobijanje građevinske dozvole, iz razloga što je to državno zemljište, pa je znao da istu ne može dobiti. Spreman je da ukoliko bude legalizacije tih objekata, izmiri sve obaveze prema državi. Znao je da građenjem objekta bez građevinske dozvole čini krivično djelo, ali se, s obzirom da na tom području ima dosta nelegalnih objekata, na to odlučio kako bi sebi stvorio uslove za život. Na glavnom pretresu je dodao da je gradnju započeo u martu mjesecu 2014. godine, ali kako nije imao novca, gradnja je tekla sporo i radio je kada bi obezbijedio materijal, tako da je radove na zidanju zidova i postavljanju krova završio u junu mjesecu 2014. godine, a odmah iza toga je došla i kontrola. U završnoj riječi je naveo da mu je žao što je izvršio predmetno krivično djelo, ali je jedino na taj način mogao obezbijediti stambeno pitanje, budući da ima namjeru da se ženi.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim izvod iz kaznene evidencije na ime okrivljenog od 30. 09. 2015. godine, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni u junu 2014. godine, u Podgorici, u naselju Kakaricka gora, svjestan svog djela čije je izvršenje htio i svjestan da je njegovo djelo zabranjeno, na katastarskoj parceli broj 1842/1 Katastarska opština Masline - Glavni grad Podgorica, u svojini Glavnog grada Podgorice, protivno propisima o izgradnji objekta, planiranju i uređenju prostora, započeo građenje objekta bez prethodno pribavljene građevinske dozvole, na način što je, protivno odredbi čl. 69 Zakona o uređenju prostora i izgradnji objekata, izgradio prizemni objekat dimenzija 9,00 x 8,00 m, spratnosti prizemlje, sa krovom, bez prethodno pribavljene građevinske dozvole, čime je ostvario sva bitna obilježja bića krivičnog djela građenje objekta bez građevinske dozvole iz čl. 326a Krivičnog zakonika Crne Gore.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za gradnju objekta neophodno prethodno dobijanje građevinske dozvole, pa je preduzimajući izgradnju predmetnog objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika Crne Gore, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, loše imovno stanje, nezaposlenost, te dosadašnje neporočno vladanje i s tim u vezi raniju neosuđivanost, što je sud utvrdio čitanjem izvoda iz kaznene evidencije na ime okrivljenog, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, primjenom čl. 45 st. 1 tač. 3 i čl. 46 st. 1 tač. 5 Krivičnog zakonika Crne Gore, okrivljenom ublažio kaznu ispod zakonskog minimuma za predmetno krivično djelo i utvrdio kaznu zatvora u trajanju od tri mjeseca, pri čemu je sud, primjenom čl. 53 i 54 Krivičnog zakonika Crne Gore, okrivljenom izrekao uslovnu osudu kao u izreci presude, nalazeći da će se i sa prijetnjom izvršenja utvrđene kazne zatvora i vremenom provjeravanja okrivljenog u periodu od jedne godine, na okrivljenog u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika Crne Gore.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 eura na ime paušala kao dijela troškova krivičnog postupka, a koji iznos troškova krivičnog postupka je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 04. 11. 2015. godine

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković
ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom,
- A/a.

Postupljeno dana ______________
Radnik suda __________________