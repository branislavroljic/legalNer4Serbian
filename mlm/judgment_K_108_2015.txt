K.br. 108/2015
U IME CRNE GORE
VIŠI SUD U PODGORICI, kao prvostepeni krivični, po sudiji Tabaš Predragu, uz učešće Novčić Slobodanke kao zapisničara, u predmetu protiv optuženog V. B., koga brani Š. L., advokat iz Podgorice, po službenoj dužnosti, zbog krivičnog djela neovlašćena proizvodnja, držanje i stavljanje u promet opojnih droga iz čl.300. st.1. Krivičnog zakonika Crne Gore, odlučujući po optužnici Višeg državnog tužilaštva u Podgorici Kt.br. 121/15 od 07.12.2015. godine, koju je na glavnom pretresu zastupala Sanja Jovićević, državni tužilac u VDT-a u Podgorici, nakon održanog usmenog i javnog glavnog pretresa dana 01.04.2016. godine, u prisustvu zastupnika optužbe, optuženog i njegovog branioca, dana 05.04.2016. godine, donio i istog dana javno objavio
P R E S U D U
Optuženi V. B., zvani "B.", JMBG ..., od oca Lj. i majke D., rodjene Š., rodjen .... godine na C..., sa prebivalištem u Podgorici-B... S... K... broj ..., državljanin Crne Gore, po zanimanju kuvar, zaposlen, vozač u firmi "Navigare Portos", neoženjen, završio srednju trgovinsku školu, srednjeg imovnog stanja, osudjivan i to: presudom Višeg suda u Podgorici, K.br. 327/10 od 01.04.2011. godine, zbog krivičnog djela neovlašćena prodizvodnja, držanje i stavljanje u promet opojnih droga iz čl. 300. st. 1. Krivičnog zakonika, u sticaju sa krivičnim djelom omogućavanje uživanja opojnih droga iz čl. 301. st. 1. Krivičnog zakonika i osudjen na jedinstvenu kaznu zatvora u trajanju od 2 (dvije) godine.

Na osnovu čl. 373. st. 1. tačka 2. Zakonika o krivičnom postupku
OSLOBADJA SE OD OPTUŽBE
Da je:

Dana 29.10.2015. godine, oko 23,10 časova, u mjestu Bijela, Opština Herceg Novi, neovlašćeno radi dalje prodaje, držao opojnu drogu marihuanu-supstancu proglašenu za opojnu drogu Pravilnikom o utvrdjivanju spiska droga, psihotropnih supstanci i bilja koje se može koristiti za proizovdnju droga ("Sl. list CG" br. 56/12 od 09.11.2012. godine), iako je bio svjestan da postupa neovlašćeno i protivpravno, pa je to i htio, na način što je označenog dana u putničkom vozilu marke "BMW 320", reg. oznaka PG ..., kojim je upravljao u pravcu Herceg Novog, držao opojnu drogu marihuanu u količini od 244,72 grama, koja su bila zapakovana u jedno pvc pakovanje i sakrivena ispod sjedišta vozača, koja opojna droga je pronadjena od strane ovlašćenih policijskih službenika prilikom pretresa označenog vozila, a koja opojna droga je od strane okrivljenog bila namijenjena daljoj neovlašćenoj prodaji,
- čime bi izvršio krivično djelo - neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Troškovi krivičnog postupka padaju na teret budžetskih sredstava suda.

Na osnovu čl. 300. st. 7. Krivičnog zakonika Crne Gore, od optuženog se oduzima 244,72 grama opojne droge marihuane, koja se ima uništiti nakon pravosnažnosti presude.

O b r a z l o ž e nj e
Optužnicom Višeg Državog tužilaštva u Podgorici Kt.br.121/15 od 07.12.2015. godine, optuženom V. B., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. stav 1. Krivičnog zakonika Crne Gore, pri kojoj optužnici je njen zastupnik u cjelosti ostao do završetka glavnog pretresa, predlažući sudu u završnoj riječi da optuženog oglasi krivim i osudi po zakonu.

Optuženi V. B. u prethodnom postupku nije iznosio odbranu, branio se ćutanjem.

U odbrani na glavnom pretresu, optuženi je negirao izvršenje krivičnog djela stavljenog mu na teret optužnicom navodeći, da je opojnu drogu marihuanu koja je pronadjena pretresom vozila kojim je upravljao kupio istog dana u Tuzima od jednog čovjeka čiji identitet nije htio da otkrije, u količini od oko 220 grama za iznos novca od 350 eura, s tim što ga je taj čovjek častio još 20 grama obzirom, da ga je čekao dva sata, te da je ta marihuana bila namijenjena za njegovu ličnu upotrebu, obzirom da od svoje petnaeste godine konzumira marihuanu, kao i druge opojne droge, kao što su heroin, kokain, ekstazi i slično. Dalje je naveo i objasnio, da dnevno konzumira od 10-15 cigareta (džointa) opojne droge marihuane, što zavisi od vrste marihuane koju konzumira. Objasnio je, da kada konzumira hibridnu marizuanu tzv. "skank" dnevno koristi manju količinu, za razliku od slučaja kada koristi običnu marihuanu koja je slabijeg kvaliteta kada dnevno mora da konzumira više od 10 cigareta da bi zadovoljio potebe za marihuanom. Dalje je naveo, da se od bolesti zavisnosti više puta liječio u Novom Sad, Kakarickog Gori, a da je neposredno prije lišenja slobode trebao da ide u "Reto centar", da je bio zaposlen u firmi kod svog ujaka "Navigare Portos", gdje mu je mjesečna zarada iznosila 700 eura, da je kritičnog dana imao dogovor sa svojom djevojkom K. da dodje po nju, ali da je prethodno otišao u Tuze, kako bi kupio marihuanu, a zatim direktno iz Tuza otišao u naselje Masline, gdje se sastao sa djevojkom sa kojom je krenuo u Herceg Novi kod kuma, kada ih je na putu zaustavila policija i pronašla marihuanu. Objasnio je, da mu je za mjesečne potrebe dovoljna količina od 200-250 grama marihuane.

Branilac optuženog je u završnoj riječi naveo, da nijednim dokazom provedenim u postupku nije utvrdjeno, da je optuženi izvršio krivično djelo stavljeno mu na teret, pa je stoga predložio sudu, da njegovog branjenika oslobodi od optužbe.

Optuženi je u cjelosti prihvatio završnu riječ svog branioca, s tim što je ponovio da je predmetnu opojnu drogu kupio za ličnu upotrebu.

Sud je u dokaznom postupku proveo sledeće dokaze: saslušao svjedoke Š. M. i Č. K., pročitao zapisnik o pretresanju prevoznog sredstva, putnika, prtljaga i drugih pokretnih stvari Uprave policije - Odsjek za borbu protiv droge i krijumčarenja broj 240/15-6-301 od 30.10.2015. godine, pročitao potvrdu o privremeno oduzetim predmetima Uprave policije – Odsjek za borbu protiv droge i krijumčarenja br. 240/15-6-302 od 30.10.2015. godine na ime optuženog V. B., pročitao potvrdu o privremeno oduzetim predmetima Uprave policije- Odsjek za borbu protiv droge i krijumčarenja broj 240/15-6-303 od 30.10.2015. godine na ime Č. K., pročitao potvrdu o vraćanju privremeno oduzetim predmetima Uprave policije – Odsjek za borbu protiv droge i krijumčarenja broj 240/15-6-305 od 30.10.2015. godine na ime Č. K., izvršio uvid u fotodokumentaciju Uprave policije CB Herceg Novi broj 500/15, pročitao izvještaj o hemijskom vještačenju Forenzičkog centra u Danilovgradu broj 3351/15 i izvrši uvid u fotodokumentaciju koja je sastavni dio tog izvještaja, pročitao nalaz i mišljenje sudskog vještaka medicinske struke-neuropsihijatar prof. dr. S. M., neposredno saslušao vještaka medicinske struke na glavnom pretresu dana 21.03.2016. godine, izvršio uvid u medicinsku dokumentaciju optuženog JZU Doma zdravlja, izvršio uvid u zdravstveni karton ZIKS-a na ime optuženog, izvršio uvid u pravosnažnu presudu Višeg suda u Podgorici, K.br.327/10 od 01.04.2011.godine.

Svjedok Š. M. – ujak optuženog je u svom iskazu naveo, da je optuženi živio kod njega i njegove majke, a Brankove babe, koja ga je i podizala, da je prvi primijetio da optuženi konzumira drogu ali da u početku B. majka i baba nijesu htjele da prihvate tu ćinjenicu. Objasnio je, da nema mjesta gdje ga nije vodio kako bi se izliječio, ali da ta liječenja nijesu dale rezultate, pa je u jednom trenutku i digao ruke od njega jer je mislio da je dotakao dno i da mu nema pomoći. Dalje je naveo, da je i pored toga ponovo odlučio da pokuša da pomogne optuženom, pa ga je zaposlio u svojoj firmi „Navigare Portos“, ali ne u stalni radni odnos, već na povremenim poslovima, s tim što mu je mjesečno na ime zarada davao novac u iznosu od 600,00 do 700,00 eura, a ponekad i više u zavisnosti od posla, te činjenice da je optuženog smatrao kao svoje dijete.

Svjedok Č. K. je u svom iskazu navela, da se predmetnog dana, uobičajno u popodnevnim časovima, kao što je to radila i nekih mjesec ipo dana prije, čula telefonom sa optuženim i dogovorili se da negdje pođu, pritom ne precizirajući gdje. Nakon tog dogovora optuženi je više puta pozivao i odlagao odlazak sve do 21,00 sat, kada je došao po nju i predložio joj, da podju u Herceg Novi kod njegovog kuma na 2-3 dana, što je ona prihvatila. Dalje je navela, da su ih u putu kod Herceg Novog u mjestu Bijela zaustavili policajci i tom prilikom izvršili detaljan pretres vozila, kojom prilikom je od jednog službenika policije čula, da je ispod sjedišta vozača pronadjena marihuana, za koju je optuženi odmah rekao da je njegova i da je namijenjena za njegove potrebe. Objasnila je, da je znala da optuženi konzumira marihuanu i da on to nije krio, da je u njenom prisustvu više puta konzumirao marihuanu, ali da njoj nikada nije nudio, kao ni drugima.

Iz sadržine Zapisnika o pretresanju prevoznog sredstva putnika, prtljaga i drugih pokretnih stvari Uprave policije - Odsjek za borbu protiv droge i krijumčarenja broj 240/15-6-301 od 30.10.2015. godine, utvrdjuje se da su ovlašćeni policijski službenici tog odsjeka, dana 30.10.2015. godine u 23,10 časova, izvršili pretres p.m.v. marke “BMW” registarskih oznaka PG ES 777 vlasništvo P. P., a kojim je upravljao optuženi V. B. i tom prilikom ispod sjedišta vozača pronašli, jedan zamotuljak od providne p.v.c. folije sa sadržajem suve biljne materije, tamno zelene boje; u ladici kod menjača mobilni telefon marke “Samsung” A5" sa tel. karticom broj 067/..., vlasništvo Č. K., u ličnoj torbici Č. K. mobilni telefon “Samsung” IMEI 359828046111150: 359829046111158 sa tel. karticom broj 067-..., u ladici kod menjača, mobilni telefoni marke HTC, IMEI 358280053417453 sa tel. karticom broj 067/...i telefon “Samsung” IMEI 359158050729625 sa tel. karticom broj 067/..., vlasništvo V. B.. Bliži izgled vozila kao i mjesta gdje je pronađena predmetna marihuana predstavljeni su u fotodokumentaciji Uprave policije CB Herceg Novi broj 500/15 koja čini sastavni dio zapisnika, a u koju je sud izvršio uvid na glavnom pretresu.

Iz sadržine Potvrde o privremeno oduzetim predmetima Odsjek za borbu protiv droge i krijumčarenja broj 240/15-6-302 od 30.10.2015. godine, proizilazi, da su dana 30.10.2015. godine ovlašćeni policijski službenici tog odsjeka od optuženog V. B. privremeno oduzeli: jedan zamotuljak od providne p.v.c. folije sa sadržajem suve biljne materije, tamno zelene boje, pronađen ispod sjedišta vozača, putničkog motornog vozila “BMW”, reg. oznaka PG ...; mobilni telefoni marke HTC, IMEI 358280053417453 sa tel. karticom broj 067/... i telefon “Samsung” IMEI 359158050729625 sa tel. karticom broj 067/..., pronađeni u ladici kod menjača putničkog motornog vozila “BMW”, reg.oznaka PG ....

Iz sadržine Potvrde o privremeno oduzetim predmetima Odsjek za borbu protiv droge i krijumčarenja broj 240/15-6-303 od 30.10.2015. godine, proizilazi, da su dana 30.10.2015. godine ovlašćeni policijski službenici tog odsjeka od svjedoka - Č. K., privremeno oduzeli: mobilni telefon marke “Samsung A5” sa tel. karticom broj 067/..., pronađen u ladici kod menjača, putničkom motornog vozila BMW, reg oznaka PG ..., mobilni telefon “Samsung” IMEI 359828046111150; 359829046111158 sa tel.karticom broj 067-..., pronađen u ličnoj torbi Č. K..

Iz sadržine Potvrde o vraćanju privremeno oduzetih predmeta Uprave policije - Odsjek za borbu protiv droge i krijumčarenja broj 240/15-6/305 od 30.10.2015. godine proizilazi, da su svjedoku Č. K. vraćeni predmeti koji su joj prethodno bili privremeno oduzeti i to: mobilni telefon “Samsung A5” sa tel. karticom broj 067/... i mobilni telefon “Samsung” IMEI 359828046111150; 359829046111158 sa tel. karticom broj 067/....

Iz Izvještaja o hemijskom vještačenju Forenzičkog centra u Danilovgradu br. 3351/15 od 06.11.2015. godine, utvrđuje se, da je tom centru na vještačenje dostavljena jedna braon papirna kesa u kojoj se nalazio jedan ručno pravljeni zamotuljak od plastične folije, sa sadržajem sasušene biljne materije tamno zelene boje, neto mase 244,72 grama, da je makroaskopskim i mikroskopsim pregledom dostavljenog biljnog materijala utvrdjeno, da isti potiče od biljke čiji je botanički naziv Cannabis sativa - poznatiji kao konoplja ili marihuana, dok je hemijskom analizom istog utvrdjeno, da sadrži tetrahidrokanabinol (THC) u koncentraciji iznad 0,, koja supstavnca djeluje na centralni nervni sistem, izaziva stanje zavisnosti i nalazi se u Pravilniku o utvrdjivanju spiska droga, psihotropnih supstanci i bilja koje se može koristiti za proizvodnju droga, (Službeni list Crne Gore br. 56/2012). Biljna materija koja je bila predmet vještačenja prikazana je u fotodokumentaciji koja čini sastavni dio izvještaja, a u koju je sud izvršio uvid na glavnom pretresu.

Sud je cijenio nalaz i mišljenje, vještaka hemijske struke S. P., kao jasan, objektivan i stručan, te u skladu sa pravilima struke i nauke i isti u cjelosti prihvatio.

Iz nalaza i mišljenja stalnog sudskog vještaka medicinske struke – neuropsihijatra dr. S. M. utvrdjuje se, da je ovaj vještak na osnovu medicinske dokumentacije na ime optuženog, koja se sastoji od medicinskog spisa, zdravstvenog kartona JZU Dom zdravlja Podgorica, zdravstvenog kartona ambulante ZIKS-a, u koju dokumentaciju je sud izvršio uvid na glavnom pretresu, te neposrednog pregleda optuženog utvrdio, da je optuženi osoba prosječnih intelektualnih sposobnosti, da ne boluje od trajnog duševnog oboljenja, niti pokazuje simptome težeg duševnog poremećaja, ali da ispunjava standarde toksikomanske zavisnosti o marihuani, a što je vještak utvrdio iz sadržine medicinske dokumentacije Doma zdravlja u Podgorici, a na što upućuju i poremećaji ponašanja uzrokovani upotrebom marihuane, što je konstatovano i u zdrastvenom kartonu za optuženog ZIKS-a Podgorica, te neposrednim pregledom optuženog. Iz nalaza se dalje utvrdjuje, da je vještak opisujući kliničke efekte pušenja marihuane konstatovao, da se isti javljaju skoro odmah nakon uvlačenja dima (2-3 minuta), dok se najači efekat postiže u periodu do 30 minuta, a da evekat dejstva marihuane pušenjem traje do 3 sata. Saslušan na glavnom pretresu vještak je u cjelosti ostao pri pisanom nalazu i mišljenju, s tim što je objasnio, da imajući u vidu zavisnost optuženog o marihuani, sasvim je moguće da isti dnevno konzumira količinu od oko 10 cigareta marihuane pomiješane sa duvanom, obzirom da je optuženi prilikom pregleda opisao kliničke simptome dejstva marihuane na adekvatan način, što upućuje na zaključak, da je isti imao psihičku zavisnost o ovoj opojnoj drogi, a na što upućuje i terapija koju optuženi primao u Istražnom zatvoru, koja je karakteristična kod osoba sa blažim psihičkim smetnjama, dok se tablete "leponeks", primjenjuju kod pacijenata sa težim psihičkim smetnjama.

Sud je cijenio nalaz i mišljenje, te izjašnjenje vještaka medicinske struke neuropsihijatra dr. S. M. kao jasan, objektivan i stručan, te u skladu sa pravilima struke i nauke i isti u cjelosti prihvatio.

Iz izreke Presude Višeg suda u Podorici, K.br. 327/10 od 01.04.2011. godine, proizilazi, da je optuženi V. B. tom presudom osudjen na jedinstvenu kaznu zatvora u trajanju od 2 godine, zbog izvršenja krivičnih djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika, u sticaju sa krivičnim djelom omogućavanje uživanja opojnih droga iz čl. 301. st. 1. Krivičnog zakonika.

Cijeneći rezultate cjelokupnog dokaznog postupka, navode optužbe i odbrane optuženog, te sve provedene dokaze kako pojedinačno, tako i u njihovoj međusobnoj povezanosti ovaj sud nalazi, da nema dokaza da je optuženi V. B. izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, na način, mjesto i u vrijeme, kako je to bliže predstavljeno u izreci presude.

Naime, predmetnom optužnicom Višeg državnog tužilaštva u Podgorici, optuženom V. B. stavljeno je na teret, da je dana 29.10.2015.godine u putničkom motornom vozilu marke „BMW 320“, reg.oznaka PG ..., kojim je upravljao u pravcu Herceg Novog, držao radi dalje prodaje opojnu drogu – marihuanu u količini od 244,72 grama, koja marihuana je bila zapakovana u jedno pvc pakovanje i sakrivena ispod sjedišta vozaća, a koju opojnu drogu su ovlašćeni policijski službenici prilikom pretresa pronašliu i oduzeli od optuženog.

Naime, u postupku je nesumnjivo utvrđeno, da su ovlašćeni policijski službenici Uprave policije – Odsjek za borbu protiv dorge i krijumčarenja dana 30.10.2015. godine, izvršili pretres putničkog motornog vozila marke „BMW 320“, registarskog broja PG ..., kojim je upravljao optuženi V. B. i tom prilikom ispod sjedišta vozaća, pronašli jedan zamotuljak od providne p.v.c folije sa sadržajem suve biljne materije, tamno zelene boje, za koju su pretpostavljalo da je opojna droga marihuana, a koja materija je privremeno oduzeta od optuženog, što je sud nesunjivo utvrdio iz sadržine zapisnika o pretresanju prevoznog sredstva, putnika, prtljaga i drugih pokretnih stvari Uprave policije – Odsjek za borbu protiv dorge i krijumčarenja, broj 240/15-6-301 od 30.10.2015.godine i sadržine potvrde o privremeno oduzetim predmetima od optuženog V. B., Uprve policije – Odsjek za borbu protiv droga i krijumčarenja broj 240/15-6-302 od 30.10.2015.godine i što je prikazano u fotdokumentacije Uprave policije CB Herceg Novi br. 500/15 od 29.10.2015.godine, a što sve nije sporio ni optuženi u navodima svoje odbrane.

Da suva biljna materija tamno zelene boje, koja je pronađena u automobilu kojim je upravljao optuženi V. B. i koja se nalazila u jednom pvc pakovanju od platične kese, predstavlja opojnu drogu marihuanu u količini od 244,72 grama, sud je nesumnjivo utvrdio, iz stručnog i objektivnog izvještaja o hemijskom vještačenju Forenzičkog centra u Danilovgradu broj 3351/15 od 06.11.2015. godine iz kojeg izvještaja proizilazi, da je makroskopskim i mikroskopskim pregledom dostavljenog biljnog materijala utvrdjeno, da isti potiče od biljke čiji je botanički naziv Cannabis sativa- poznatija kao marihuana, dok je hemijskom analize iste utvrdjeno, prisustvo psihoaktivne supstance Tetrahidrokanabiola (THC) u koncentraciji većoj od 0,, koja supstanca djeluje na centralni nervni sistem, izaziva stanje zavisnosti i nalazi se na listi opojnih droga („Sl.CG“ br.56/12).

Međutim, provedenim dokazima na glavnom pretresu, sud nije mogao nesumnjivo utvrditi odlučnu činjenicu, da je opojna droga marihuana, koja je pronađena prilikom pretresa vozila kojim je upravljao optuženi, bila namijenjena daljoj prodaji, a ovo iz sledećih razloga:

Nasuprot navodima iz optužnice, optuženi V. B. je negirao izvršenje krivičnog djela stavljenog mu na teret i u svojoj odbrani naveo, da je opojnu drogu marihuanu, koja je pronadjena pretresom vozila kojim je upravljao, kupio istog dana u Tuzima, od jednog lica, čiji identitet nije htio da saopšti, u količini od 220 grama za iznos novca od 350 eura, s tim što ga je taj čovjek častio još nekih 20 grama, te da je ta marihuana bila namijenjena isključivo za njegovu ličnu upotrebu, obzirom da je od svoje 15 godine uživalac opojne droge, objašnjavajući pritom, da dnevno konzumira od 10-15 cigareta marihuane u zavisnosti, da li konzumira hibridnu marihuanu tzv. "skank", u kom slučaju puši do 10 cigareta marihuane dnevno ili pak običnu marihuanu koja je slabijeg kvaliteta, kada mu je za zadovoljavanje potreba neophodno i do 15 cigareta ove opojne droge. Dalje je naveo, da se zbog bolesti zavisnosti više puta liječio, kako u Novom Sadu, tako i u ustanovi na Kakarickoj Gori, a da je do novca za kupovinu predmetne opojne droge dolazio na način, što je bio zaposlen u firmi svog ujaka "Navigare Portos", gdje mu je mjesečna zarada iznosila 700 eura, a da količina koja je pronadjena pretresom, predstavlja njegovu mjesečnu potrebu za opojnom drogom marihuanom.

U prilog navodima odbrane optuženog, da je isti zavisnik o marihuani, nesumnjivo proizilazi iz sadržine medicinske dokumentacije i to zdrastvenih kartona JZU Dom zdravlja Podgorica i ambulante ZIKS-a, te stručnog i objektivnog nalaza i mišljenja vještaka neuropsihijatra prof. dr. S. M. i njegovog usmenog izjašnjenja na glavnom pretresu.

Naime, iz sadržine navedene medicinkse dokumentacije zdravstvenog kartona JZU Dom Zdravlja Podgorica na ime optuženog nesumnjivo proizilazi, da je optuženi dugogodišnji zavisnik o marihuani, te da je prilikom više pregleda u ovoj zdrastvenoj ustanovi u cilju utvrdjivanja dijagnoze prilikom testiranja bio pozitivan na PAS-marihuanu. Nadalje, ova činjenica potvrdjuje se i sadržinom nalaza i mišljenja vještaka neuropsihijatra prof. dr. S. M., kao i njegovog usmenog izjašnjenja na glavnom pretresu, iz kojeg je sud nesumnjivo utvrdio, da optuženi V. B. ispoljava simptome toksikomanske zavisnosti o marihuani, a što je vještak utvrdio, kako iz sadržine medicinske dokumentacije na ime optuženog, tako i njegovog neposrednog pregleda, kojom prilikom je isti na adekvatan način opisao kliničke simptome dejstva marihuane, u smislu psihičke zavisnosti o ovoj opojnoj drogi, te terapije koju je optuženi primao u Istražnom zatvoru, koja je karakteristična kod osoba sa psihičkim smetnjama, kako to proizilazi iz zdrastvenog kartona optuženog ZIKS-a, a što se sve potvrđuje i iskazom saslušanog svjedoka Š. M. – ujaka optuženog koji je naveo, da je optuženi dugogodišnji zavisnik o opojnim drogama, da je on lično preduzimao razne mjere kako bi se optuženi liječio od bolesti zavisnosti, ali koja liječenja nijesu dala rezultata, a posredno i iskazom svjedoka Č. K., koja je pak u svom iskazu navela, da joj je bilo poznato, da je optuženi mjesec ipo dana prije predmetnog dogadjaja svakodnevno konzumirao opojnu drogu marihuanu, te da to nije krio.

Nadalje, količina opojne droge marihuane od 244,72 grama, koja je pronadjena u automobilu optuženog i oduzeta od njega, nesumnjivo ne ukazuje da je ista bila namijenjena daljoj prodaji, posebno kada se ima u vidu činjenica, da je optuženi zavisnik o marihuani, što je nesumnjivo utvrdjeno iz sadržine medicinske dokumentacije i provedenog vještačenja, a pogotovo kada se imaju u vidu navodi odbrane optuženog, da predmetna količina predstavlja njegovu mjesečnu potrebu za opojnom drogom marihuanom, te da dnevno konzumira od 10-15 cigareta ove opojne droge u zavisnosti od kvaliteta iste, a koja mogućnost je potvrdjena i usmenim izjašnjenjem vještaka neuropsihijatra prof. dr. S. M., koji je na glavnom pretresu ustvrdio, da je sasvim moguće da optuženi dnevno konzumira količinu od oko 10 cigareta marihuane pomiješanom sa duvanom, imajući u vidu da je optuženi prilikom pregleda na adekvatan način opisao kliničke simptome dejstva marihuane, a posebno kada se imaju u vidu, klinički efekti pušenja marihuane, kako je to navedeno u pisanom nalazu ovog vještaka, koji se javljaju skkoro odmah 2-3 minuta nakon uvlačenja dima, a da se najači efekat postiže do 30 minuta nakon konzumiranja i traja do 3 sata.

Nadalje, činjenica da je optuženi obavljao faktički rad u firmi svog ujaka svjedoka Š. M. koji mu je za to mjesečno isplaćivao zaradu u iznosu 600-700 eura, a nekada i više u zavisnosti od obima posla, kako to nesumnjivo proizilazi iz iskaza ovog svjedoka, ne upućuju na zaključak, da je optuženi predmetnu opojnu drogu držao radi dalje prodaje, odnosno, da se isti bavio prodajom droge kako bi došao do novca, a posebno kada se ima u vidu činjenica, da je optuženom za zadovoljenje mjesečnih potreba za marihuanom bio neophodan novac u iznosu od 350 eura, a kako to proizilazi iz odbrane optuženog, a koji navodi se potvrdjuju i usmenim izjašnjenjem vještaka prof. dr. S. M., vezano za dnevnu količinu opojne droge marihuane koju optuženi konzumira kako bi zadovoljio svoje potrebe, o čemu se sud već izjasnio u presudi.

U istinitost iskaza saslušanih svjedoka Š. M. i Č. K., sud nije imao razloga da sumnja i pored činjenice da je svjedok Š. M. ujak optuženom, a da je svjedok Č. K. očigledno bila u emotivnoj vezi sa optuženim u predeliktnom periodu, obzirom da iskazi ovih svjedoka nijesu opovrgnuti ni jednim dokazom provedenim u postupku, a posebno kada se ima u vidu, da je svjedok Š. kao ujak optuženog više puta odvodio optuženog na liječenje od bolesti zavisnosti, koji nijesu dali rezultata, jer bi optuženi odmah nakon liječenja ponovo počeo da konzumira opojne droge, zbog čega ga je i zaposlio u svojoj firmi.

Kod ovako utvrdjenog činjeničnog stanja, sud na nesumnjiv način nije mogao utvrditi odlučnu činjenicu, da je predmetna opojna droga marihuana, ukupne mase 244,72 grama, koja je prilikom pretresa putničkog motornog vozila “BMW 320”, kojim je upravljao optuženi pronađena i oduzeta od njega, bila namijenjena daljoj neovlašćenoj prodaji, pa je sud u sumnji o postojanju činjenica koja predstavlja obilježja predmetnog krivičnog djela, shodno čl. 3. st. 3. Zakonika o krivičnom postupku, odlučio na način, kako je to povoljnije za optuženog i istog shodno čl. 373. st. 1. tačka 2. Zakonika o krivičnom postupku, oslobodio od optužbe, jer nije dokazano, da je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1. Krivičnog zakonika Crne Gore.

Na osnovu čl. 300. st.7. krivičnog zakonika Crne Gore, u vezi čl.477. Zakonika o krivičnom postupku, sud je od optuženog oduzeo opojnu drogu marihuanu neto mase 244,72 grama i pored činjenice da ga je oslobodio od optužbe, a iz razloga bezbjednosti i morala, koja opojna droga se ima uništiti nakon prvosnažnosti presude.

Odluka o troškovima donijeta je shodno odredbi čl. 230. st. 1. Zakonika o krivičnom postupku, kojim je propisano, da u slučaju oslobadjajuće presude, troškovi postupka padaju na teret budžetskih sredstava suda, a koji se odnose na nagrade vještaku medicinske struke neuropsihijatru prof. dr. S. M. u iznosu od 181,5 eura.

Na osnovu izloženog, odlučeno je kao u izreci presude.

VIŠI SUD U PODGORICI
Dana 05.04.2015. godine
Zapisničar S U D I J A
Novčić Slobodanka Tabaš Predrag
DN-a, po primjerak:

VDT Podgorica,
Optuženom,
Braniocu optuženog,
A/A
Postupljeno, dana __________ godine