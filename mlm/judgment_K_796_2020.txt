K. br. 796/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog B. V. zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice Kt. br. 1402/20 od 16.10.2020. godine, zaključenog između državnog tužioca Nikole Boričića, okrivljenog i njegovog branioca adv. D. P., dana 19.10.2020. godine donio je
P R E S U D U
Okrivljeni:

B. V., lični broj JxxxxxxxxM, sa nadimkom A., od oca R. i majke M., rođene H., rođen xx.xx.19xx. godine u Shemri - Republika Albanija, sa prebivalištem u Shemri - Ul. Š. bb Kukes, Republika Albanija, a boravištem u Podgorici - T. bb, državljanin Republike Albanije, ne razumije crnogorski jezik, njegov jezik je albanski, neoženjen, bez djece, pismen, završio osnovnu školu, lošeg imovnog stanja, neosuđivan, protiv kojeg se ne vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 733/20 od 21.09.2020. godine, koji se računa od 18.09.2020. godine sa početkom u 20:00 časova.

Kriv je

Što je:

Dana 18.09.2020. godine, oko 16,40 časova, u Ul. Marka Mašanovića u Podgorici, postupajući suprotno čl. 4 st. 3 tač. 1, čl. 5 st. 2 i čl. 33 st. 1 Zakona o oružju neovlašćeno nosio municiju, na način što je, na javnom mjestu, u vozilu marke "Daimler Chyler" reg. oznaka AA xxx GJ, kojim je upravljao Z. F., dok se nalazio na zadnjem sjedištu navedenog automobila, u svojoj torbi nosio municiju - i to jedan pištoljski metak sa oznakom CBC - 9 mm LUGER, za koju municiju nije imao izdat oružni list od strane nadležnog državnog organa, u čemu je istog dana otkriven od strane ovlašćenih službenika Uprave policije, koji su to utvrdili prilikom kontrole navedenog vozila, kad mu je navedena municija oduzeta, pri čemu je bio svjestan svog djela, čije je izvršenje htio, znajući da je isto zabranjeno,
- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa sud okrivljenog zbog navedenog krivičnog djela, primjenom čl. 4 st. 2, čl. 32, čl. 36, čl. 42 st. 1, čl. 45 st. 1 tač. 3, čl. 46 st. 1 tač. 5 i čl. 51 st. 1 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 31 (trideset jedan) dan, u koju kaznu se okrivljenom uračunava vrijeme provedeno u pritvoru od 18.09.2020. godine sa početkom u 20:00 časova, pa nadalje.

Na osnovu čl. 75 Krivičnog zakonika Crne Gore prema okrivljenom Bedriju Voki se izriče:

MJERA BEZBJEDNOSTI
ODUZIMANjE PREDMETA
Oduzima se od okrivljenog pištoljski metak sa oznakom CBC - 9 mm LUGER, kao predmet upotrijebljen u izvršenju krivičnog djela.

Obavezuje se okrivljeni da plati po osnovu troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom izvršenja, kao i troškove koji se odnose na nagradu braniocu po službenoj dužnosti o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

O b r a z l o ž e nj e
Okrivljenom B. V. je optužnim predlogom Osnovnog državnog tužilaštva Podgorica Kt. br. 1403/20 od 08.10.2020. godine stavljeno na teret krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Nakon podnošenja optužnog predloga sudu, državni tužilac, okrivljeni i njegov branilac su zaključili sporazum o priznanju krivice dana 16.10.2020. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državni tužilac pružio dovoljno dokaza o krivici okrivljenog, te da je okrivljeni B. V. u vrijeme, mjesto i na način opisan u izreci ove presude učinio krivično djelo nedozvoljeno držanje oružje i eksplozivnih materija iz čl. 403 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog izeđu stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenio državni tužilac prilikom pregovaranja o visini kazne, i to njegove lične prilike, odnosno činjenicu da je lošeg imovnog stanja, njegov raniji život i s tim u vezi raniju neosuđivanost, te njegovo držanje poslije učinjenog krivičnog djela izraženo kroz prihvatanje odgovornosti i priznanje krivice, dok otežavajućih okolnosti nije bilo. Lične prilike i raniji život okrivljenog i po ocjeni ovog suda predstavljaju naročito olakšavajuće okolnosti koje u konkretnom slučaju opravdavaju ublažavanje kazne ispod granice propisane zakonom, jer će se i sa ublaženom kaznom postići svrha kažnjavanja.

Shodno čl. 51 st. 1 Krivičnog zakonika Crne Gore okrivljenom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Na osnovu čl. 75 Krivičnog zakonika Crne Gore, sud je okrivljenom izrekao mjeru bezbjednosti oduzimanje predmeta, odnosno pištoljskog metka sa oznakom CBC - 9 mm LUGER, s obzirom na to da se radi o predmetu upotrijebljenom u izvršenju krivičnog djela.

Imajući u vidu da je okrivljeni oglašen krivim, sud ga je shodno čl. 226 i čl. 229 Zakonika o krivičnom postupku, obavezao da na ime paušalnih troškova krivičnog postupka plati iznos od 30,00 eura, a koji je određen prema trajanju i složenosti postupka i imovnom stanju okrivljenog. Takođe, okrivljeni je obavezan da plati troškove koji se odnose na ime nagrade braniocu po službenoj dužnosti, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Na osnovu navedenog, a shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 19.10.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja