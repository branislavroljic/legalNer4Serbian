K.br.112/14
U IME CRNE GORE
OSNOVNI SUD U BARU, kao prvostepeni krivični, sudija G. Š., kao sudija pojedinac, sa zapisničarom M. M., u krivičnom predmetu okrivljenog P. N., zbog krivičnog djela ugrožavanje sigurnosti iz čl. 168 st. 2 u vezi st. 1 Krivičnog zakonika, po optužnom predlogu Osnovnog državnog tužilaštva u Baru Kt.br. 363/13 od 03.07.2013. godine, nakon održanog glavnog javnog pretresa u prisustvu zastupnika optužbe savjetnika Osnovnog državnog tužilaštva Đ. P. i okrivljenog, dana 19.05.2014. godine donio je i javno objavio.

P R E S U D U
Okrivljeni, P. N. od oca M. i majke Z., rođene R., rođen ... godine u B., sa prebivalištem u B., u ulici M. T. br., pismen, sa završenom srednjom školom, oženjen, otac dvoje dece, lošeg imovnog stanja, neosuđivan,
Na osnovu čl. 373 tačka 2. ZKP-a
OSLOBAĐA SE OD OPTUŽBE
Da je :

Dana 20.06.2013. godine, oko 10,00 časova, u Baru, u ulici M. T., ispred ulaza stambene zgrade u kojoj živi, svjestan svog djela čije je izvršenje htio i znajući da je njegovo djelo zabranjeno, ugrozio sigurnost oštećenog B.N., prijetnjom da će napasti na život i tijelo, njegov i njemu bliskog lica - člana porodice, na način što je nakon kraće prepirke oštećenom uputio prijetnju : „Ti si B., jebaću ti majku, ubiću tebe i tvog brata, vratiću vas na K., ja znam kako treba sa vašom rasom“, da bi potom oštećenom zaprijetio: „Imam pušku, imam noževe, sad ću da pođem da uzmem pušku da te ubijem“, što je kod oštećenog izazvalo osjećaj straha i ugroženosti,
- čime bi izvršio krivično djelo - ugrožavanje sigurnosti čl.168 st.2 u vezi st.1 Krivičnog zakonika.

Jer nije dokazano da je učinio djelo za koje je optužen.

Oštećeni B. N. se radi ostvarivanja imovinsko pravnog zahtjeva upućuje na parnični postupak.

Troškovi krivičnog postupka padaju na teret budžetskih sredstava suda.

O b r a z l o ž e n j e
Optužnim predlogom Osnovnog državnog tužilaštva u Baru Kt.br. 363/13 od 03.07.2013. godine, stavljeno je na teret okrivljenim izvršenje krivičnog djela bliže opisanog u dispozitivu.

Okrivljeni je u svojoj odbrani izjavio da je dana 20.06.2013. godine oko 10 časova, krenuo do Lučke kapetanije, sa svojim sinom P. Đ., kako bi za njega izvadili pomorsku knjižicu i bravete, jer isti namjerava da pođe na brod. Pri povratku, kada su krenuli da ulaze u ulaz od zgrade u ulici M. T., vidio je da na stolici pored ulaza sjedi jedan momak, duže plave kose, kojeg ne poznaje od ranije i ne zna kako se zove. Krenuo je da ulazi u ulaz, a taj momak mi je postavio nogu na ulaz i u tom trenutku mu se unio u lice i pljunio ga. On se okrenuo put konobara, koji radi u kafiću pored ulaza i pitao ga „ko ti je ova budala“. U tom trenutku se taj plavi momak koji ga je pljunuo okrenuo put njega i rekao mu „ja sam gazda“ i tada je on rekao tom momku koji ga je pljunio „Prijaviću te u policiju“ nakon čega je njegovoj sin ušao u ulaz i krenuo da se penje uz stepenice, a taj momak je prošao trčeći za njim kako bi ga provocirao. Nakon toga on je pošao u policiju da prijavi događaj. On prilikom svađe sa momkom plave kose, čije ime na zna, istom nije uputio niti jednu prijetnju, a sjeća se jeo da mu je rekao „budalo“. Na glavnom pretresu je dodao da on kada je prošao pored B. nije ni znao o kome se radi i ono zbog čega se zaustavio jeste da mu je postavio nogu u ulaz zgrade i pljunuo ga u lice, a sjedio je na jednoj stolici koja je bila postavljena na ulaznim vratima zgrade. Odgovorno tvrdi da B. nije uputio bilo kakve riječi prijetnje jer kada je konobar koga vidim ispred sudnice rekao da je taj momak gazda on sa njim nije želio bilo kakvu komunikaciju i odmah nakon toga je otišao da događaj prijavi policiji, nakon toga je otišao iz Policije, otišao na pijacu i pozvao ga je inspektor Š. da dođe da da izjavu jer je B. došao sa advokatom i kada je došao do ulaznih vrata policije ponovo ga je zvao Š. i rekao da ne treba da dolazi, međutim, on je ušao u zgradu i kada je bio na ulaznim vratima kancelarije čuo je da je Š. sa nekim razgovara, i on je tada ušao u kancelariju. S obzirom da je B. bio na ulazu zgrade policije takođe razgovarao mobilnim telefonom, on je uvjeren da je inspektor Š. sa njim razgovarao. Više puta se dešavalo da prijavim nekog od porodice B., a da inspektori Š. i K. napišu prijavu protiv njega. On je u svojoj odbrani naveo da je bilo više događaja između njega i porodice B., a takođe je naveo da ja B. N.a nije prepoznao kada je bio na ulazu zgrade, a to objašnjava činjenicom da obično vrijeme provodi u C. u selu T., i da je od svoje supruge i sina upoznat sa više događaja sa porodicom B. koji su rezultirali postupcima pred sudom.

U dokaznom postupku saslušani su svjedok oštećeni B. N., svjedoci I. P. i P. Đ., pročitan je izvod iz kaznene evidencije UP CB Bar br.71-03/1-245/13-1400/2 od 10.07.2013. godine na ime okrivljenog.

Svjedok oštećeni B. N. je izjavio da je dana 20.06.2013. godine, oko 10,00 časova, sjedio ispred ugostiteljskog objekta „B.“, koji se nalazi u ul. M. T., a koji je vlasništvo njegovog brata B. A., u kojem je zaposlen. Pojasnio bi da je sjedio na visokoj barskoj stolici, u bašti lokala, koja se inače nalazi pored ulaza jedne zgrade. U jednom trenutku vidio je da prilaze jedan stariji čovjek i jedan momak sa njim, koje je znao iz vidjenja, i znao je da su otac i sin, ali nije znao kako se zovu. Kada su mu prišli, stariji čovjek mu je uputio riječi: „Šta me gledaš“. On je skinuo naočare za sunce pogledao ga, nasmijao mu se i u tom trenutku ga je je pitao: „Ko si ti“. On je njemu rekao da je to njegov lokal i da tu radi. Tada mu je taj stariji čovjek, za kojeg je kasnije saznao da se preziva P. uputio riječi : „Ti si B., jebaću ti majku, ubiću tebe i tvog brata, ubiću sve Š., vratiću vas na K., ja znam kako treba s vašom rasom“. Na te njegove riječi on je njega upitao : „sa čim ćeš da me ubiješ“, na šta mu je on odgovorio: „Imam pušku, imam noževe, sad ću da pođem da uzme pušku da te ubijem“. Nakon toga taj stariji čovjek i njegov sin pošli su u ulaz od zgrade, nakon čega ih je vidio kasnije da izlaze iz zgrade i odlaze u nepoznatom pravcu. Sa porodicom P. znam da njegova porodica ima problema već unazad dvije godine, stalno im prave probleme, prijete, provociraju, a zna i da je sin starijeg P. prije nekih 2 - 3 mjeseca polomio invetar na terasi lokala njegovog brata. Za vrijeme dok mu je stariji čovjek prijetio, tu su se nalazili konobar, koji je zaposlen u lokalu njegovog brata, I.P. i sin tog čovjeka, čije ime ne zna. Te prijetnje je shvatio ozbiljno i zbog njih je osjetio strah za svoju bezbjednost i bezbjednost svoje porodice. Na glavnom pretresu je dodoao da prije nego što je okrivljenog pitao čime će to da ga ubije njegov sin koji je bio u njegovom društvu je kretao put njega da ga fizički napadne, ali ga je u tome sprečavao I. P. koji se za vrijeme tog događaja nalazio odmah sa lijeve strane. Nakon što je okrivljeni otišao uz stepenice sa svojim sinom vidio je da je poslije par minuta izašao iz ulaza zgrade i otišao u pravcu policije. On je prijetnje koje mu je uputio okrivljeni smatrao ozbiljnim i osjetio je strah za bezbjednost sebe i svoje porodice, a posebno za bezbjednost svog brata koji je već par godina meta napada porodice P., budući da se on određeno vrijeme u toku godine nalazim u SAD. Zaboravio je i to da mu je sin okrivljenog ovom prilikom uputio riječi „vidiš koliko kila imaš, izbiću i tebe kao što sam izbio tvog brata“. Riječi koje je je upućivao okrivljeni izgovarao je veoma glasno. On se kao oštećeni pridružuje krivičnom gonjenju i postavlja imovinskoo pravni zahtjev koji ne može precizirati.

Svjedok I. P. je izjavio da je dana 20.06.2013. godine, od 08,00 časova ujutru radio kao konobar u lokalu „B.“, koji se nalazi u ul. M. T., a koji je vlasništvo porodice B.. Negdje oko 10.00 časova , dok je služio goste na terasi lokala vidio je na ulazu od zgrade koja se nalazi do lokala, prepirku između B. N.a, P. N. i P. Đ. On im je u tom trenutku prišao, jer je vidio da granaju rukama, da ne bi došlo do nekog većeg konflikta između njih. U tom trenutku ga je P. N. upitao: „Ko je ovaj“, misleći na B. N.a. On mu nije ništa odgovorio, već svima rekao : „nemojte se svađati“. U tom trenutku, oni su ušli u ulaz od zgrade i čuo je da je P. N. vikao naglas : „Maknite se idem u policiju“, nakon čega je i izašao iz ulaza, i otišao. Nakon toga P. Đ. se uputio u pravcu stana, u kojem živi, uz stepenice, i čuo je da je uputio riječi B. N.u: „Turčine, istrijebiću vam rasu, sve ću vas pobiti, ubiću i tebe i brata“, nakon čega se okrenuo i pošao uz stepenice. On nije čuo da je P. N. uputio bilo kakvu prijetnju B. N.u, ali kao što je već rekao prije nego što je prišao njima oni su se već svađali, ali on nije čuo šta su tom prilikom govorili. Na glavnom pretresu je dodao da je okrivljenom, oštećenom i sinu okrivljenog prišao zato što jevidio da su nešto razgovarali i da je P. N. nešto mahao rukama prema B. N.u. Nije čuo da je P. N. upućivao B. N.u prijetnje osim da je u jednom trenutku rekao da ide kući da uzme pušku i da ubije B.ja, a u prethodnom postupku je rekao koje riječi je P. Đ. uputio B.ju. On je povodom ovog događaja saslušavan dva puta u policiji. Prvi put je dao jednu izjavu, nakon toga ga je pozvao inspektor Š. koji mu je rekao da ponovo dođe da da izjavu, on je njemu rekao da je jednom dao izjavu, on mu je odgovorio da je tu izjavu pocijepao, ali on mu je rekao da se slaže sa prvom izjavom, otišao je i potpisao izjavu koju mu je on dao da potpiše, za koju je mislio da ima isti sadržaj kao prva, a treći put je saslušavan u tužilaštvu. Svjedoku je ukazano da prilikom davanja iskaza u tužilaštvu nije pomenuo da je P. N. rekao da ide do kuće da uzme pušku da ubije B.ja, a navodi da ne može da se izjasni iz kojih razloga to nije navedeno u njegovoj ranojoj izjavi. Na pitanje okrivljenog da li se svjedok sjeća da je u policiji njega pitao ko je bio momak sa kojim je imao raspravu u ulazu zgrade naveo je da je tačno je da ga je okrivljeni to pitao i da je on njemu rekao da je taj momak gazda lokala. On još jednom ponavlja da ne zna koji je bio povod za početak ovog događaja, jer je prije nego što je prišao bio na terasi i obavljao svoj posao.

Svjedok P. Đ. je izjavio da se dana 20.06.2013. godine oko 10 sati sa svojim ocem vraćao iz Lučke kapetanije gdje je polagao ispit. Pored ulaza zgrade nalazi se kafe bar B. vlasništvo porodice B.. Kada su trebali da uđu u ulaz zgrade B. N. je postavio visoku barsku stolicu na ulaz i zbog te stolice nisu mogli da prođu, a on je njegovog oca provokativno gledao. Njegov otac mu je rekao da pomjeri stolicu da može da uđe u zgradu, a on je nastavio da ćuti i da provokativno gleda oca. U tom trenutku njegov otac je prokomentarisao da on nije normalan i tada je B. ustao sa stolice i njegovom ocu počeo da upućuje riječi „vi ste meni dirali brata, ti nemaš muda da mene napadneš, da me ubiješ“ i dok mu je upućivao te riječi B. je njegovog oca pljunuo negdje u predjelu grudnog koša. Tada je on reagovao i B.ju uputio riječi da je fukara i tome slično. Ne može se sjetiti svih riječi, ali siguran je da mu tom prilikom nije upućivao prijetnje, da mu nije upućivao riječi na nacionalnoj osnovi, niti da mu je prijetio upotrebom oružja. Za vrijeme dok traje taj događaj iza B.ja se nalazio konobar I. P. koji je njih molio rukama da ne reaguju, pri čemu nije upućivao nikakve riječi. Nakon toga njegov otac je odmah otišao u pravcu zgrade policije. Kasnije mu je rekao da je otišao da događaj prijavi policiji. On je otišao prema njihovom stanu, a za njim je išao B. koji mu je stalno upućivao riječi da siđe da se sa njim obračuna, i on je u jednom treutku pozvonio na vrata R. I., kako bi on otvorio vrata i kako bi vidio da ga B. prati i da ga poziva da se sa njim tuče. Kako se taj stan nalazi na prvom spratu i kako se čulo otključavanje vrata B. je otišao niz stepenice. On je nakon toga otišao u pravcu zgrade policije i to kroz podrum kako ne bi prolazio kroz ulaz jer je procijenio da bi prolazak ponovo bio povod za slično ponašanje od strane B.ja. Njegov otac za sve vrijeme B.ju na početku događaja uputio riječi „jesi li normalan« i to u trenutku dok je sjedio na stolici, onemogućavavši ih da uđuo u zgradu, a u trenutku kada je B. upućivao riječi da nema muda da napadne otac mu se isplazio i uputio riječi „hajde udari ti mene“. Osim tih riječi njegov otac nije upućivao nikakve druge riječi, psovke, uvrede ili prijetnje. Kada je komšija R. I. otvorio vrata on je njemu rekao da je pozvonio da bi posvjedočio da ga B. ponovo prati i da on vidi da ga poziva na tuču, ali u tom trenutku B. je već bio zamakao iza jednog zida koji se nalazi u prizemlju zgrade i iz tog razloga I. nije mogao ni da vidi B.ja.

Iz izvoda iz kaznene evidencije na ime okrivljenog UP CB Bar br.71-03/1-245/13-1400/2 od 10.07.2013. godine na ime okrivljenog utvrđeno je da okrivljeni nije osuđivan.

Sud je odbio predlog zastupnika optužbe da se u dokaznom postupku sasluša svjedok i. R., jer je ocijenjeno da je činjenično stanje utvrđeno.

Ocjenom izvedenih dokaza nije dokazano da je okrivljeni učinio krivično djelo koje mu je stavljeno na teret.

Okrivljenom je stavljeno na teret da je krivično djelo učinio na način što je oštećenom B. N.u uputio riječi „Ti si B., jebaću ti majku, ubiću tebe i tvog brata, vratiću vas na K., ja znam kako treba sa vašom rasom“, da bi potom oštećenom zaprijetio: Imam pušku, imam noževe, sad ću da pođem da uzmem pušku da te ubijem“. Optužni predlog je zasnovan na iskazu oštećenog B. N.a koji je izjavio da mu je okrivljeni uputio riječi navedene u dispozitivu.

Sud je činjenični opis krivičnog djela pravno kvalifikovao kao krivično djelo ugrožavanje sigurnosti čl.168 st.2 u vezi st.1 Krivičnog zakonika. Okrivljenom je stavljeno na teret da je učinio krivično djelo ugrožavanje sigurnosti iz čl. 168 st.1 Krivičnog zakonika, koje u Krivičnom zakoniku ima opis :“Ko ugrozi sigurnost nekog lica prijetnjom da će napasti na život ili tijelo tog lica ili njemu bliskog lica«. U stavu 2 je propisano :«Ko djelo iz stava 1 ovog člana učini prema više lica ili ako je djelo izazvalo uznemirenost građana ili druge teške posljedice«. Prema ocijeni suda kada se nekom licu uputi prijetnja da će biti ubijeno to lice i brat tog lica radi se o dva lica kao zaštitnom objektu, a time i kvalifikovanom obliku navedenog krivičnog djela, jer ozbiljna prijetnja ne mora biti izvršena neposredno već i posredno kada se prijeti oštećenom da će se ubiti on i njemu blisko lice. Kako je ocijenjeno da činjenični opis predmetnog krivičnog djela odgovara pravnoj kvlaifikaviji čl. čl.168 st.2 u vezi st.1 Krivičnog zakonika, sud je promijenio pravnu kvalifikaciju.

Okrivljeni u svojoj odbrani ne priznaje da je učinio krivično djelo u bitnom navodeći da oštećenog B. N.a u vrijeme koje je navedeno kao vrijeme izvršenja krivičnog djela nije ni poznavao, a da je reagovao prema oštećenom jer je isti sjedeći na stolicu onemogućavao da sa svojim sinom P. Đ.m uđe u ulaz zgrade. Jedine riječi koje je uputio, a koje su se odnosile na oštećenog bile su riječi upućene I. P. koga je pitao : „ko ti je ova budala“ i nakon što ga je pljunuo riječi koje je uputio oštećenom :„Prijaviću te u policiju“. Iskaz okrivljenog potvrđuje se iskazom svjedoka P. Đ., koji je u svom iskazu naveo i da je on nakon što je oštećeni pljunuo njegovog oca istom uputio riječi da je fukara i tome slično, nije se mogao sjetiti svih riječi svih riječi.

Sud je odbranu okrivljenog cijenio kao istinitu, jer ni jednim izvedenim dokazom nije dokazano da je okrivljeni oštećenom B. N.u uputio riječi prijetnje koje su navedene u optužnom predlogu. Oštećeni B. N. je izjavio da mu je dok se nalazio na stolici u blizini ulaza u zgradu okrivljenom uputio riječi: „Šta me gledaš“, a kada mu je okrivljeni uputio riječi: „Ko si ti“, on mu je rekao da je lokal njegov i da tu radi. Nakon toga okrivljeni mu je uputio riječi: „Ti si B., jebaću ti majku, ubiću tebe i tvog brata, ubiću sve Š., vratiću vas na K., ja znam kako treba s vašom rasom“, a na pitanje oštećenog sa čim će da ga ubije, odgovorio mu je: „Imam pušku, imam noževe, sad ću da pođem da uzme pušku da te ubijem“. Osim oštećenog, ni jedan učesnik u predmetnom događaju nije događaj opisao na taj način. Odbranu okrivljenog u potpunosti potvrđuje svjedok P. Đ., koji je sin okrivljenog, koji nije saslušasn u prethodnom postupku, već na glavnom pretresu kao svjedok za koga je u postupku utvrđeno da je prisustvovao predmetnom događaju. Iskazi okrivljenog, oštećenog, svjedoka P. Đ. i I. P. saglasni su u dijelu koji se donosi na početak predmetnog događaja, jer je utvrđeno da je okrivljeni sa svjedokom P. Đ.m imao namjeru da uđe u ulaz ugrade u kojoj se nalazi lokal „B.“, vlasništvo oštećenog, da je između okrivljenog i oštećenog došlo do prepirke, koja nije bila praćena upućivanjem prijetnji. Na samom početku događaja okrivljeni nije znao ko je oštećeni i to je saznao kada mu je oštećeni rekao. U pogledu daljeg toka događaja postoji razlika u iskazima okrivljenog, svjedoka P. Đ., oštećenog i svjedoka I. P., koji je u toku pretresa mijenjao svoj iskaz.

Sud je u postupku saslušao svjedoka I. P. i to u prethodnom posupku i na glavnom pretresu. Sud je prihvatio kao osnovan iskaz svjedoka iz prethodnog postupka, dok je dopunu iskaza na glavnom pretresu sud cijenio kao pokušaj svjedoka da potvrdi iskaz oštećenog, kod čijeg brata je zaposlen. Svjedok je izjavio da su riječi koje je čuo da je okrivljeni uputio oštećenom bile: „Ko je ovaj“, koje je uputio njemu, a misleći na oštećenog B. N.a i da je u jednom trenutku nakon toga okrivljeni rekao: „Maknite se idem u policiju“. On nije čuo da je okrivljeni oštećenom uputio bilo kakvu prijetnju, a da je čuo da je P. Đ. oštećenom uputio riječi: „Turčine, istrijebiću vam rasu, sve ću vas pobiti, ubiću i tebe i brata“, nakon čega se okrenuo i pošao uz stepenice, čime je potvrdio iskaz svjedoka P. Đ., da je oštećenom uputio uvrjedljive riječi, iako je svjedok P. Đ. negirao da su te riječi predstavljale uvrede na nacionalnoj osnovi, ili prijetnje upotrebom oružja.

Na glavnom pretresu Svjedok I. P.je izjavio da nije čuo da je P. N. upućivao B. N.u prijetnje osim da je u jednom trenutku rekao da ide kući da uzme pušku i da ubije B.ja. Svjedok nije mogao da se izjasni iz kojih razloga to nije naveo prilikom davanja iskaza u prethodnom postupku. Po ocjeni suda svjedok to nije izjavio u prethodnom postupku, jer okrivljeni te riječi nije ni uputio oštećenom. Oštećeni B. N. je izjavio da je okrivljeni riječi izgovarao veoma glasno, iz čega se zaključuje da su svi prisutni mogli da čuju sve izgovorene riječi. Svjedok I. se u prethodnom postupku sjećao svih upućenih riječi. Nenavođenje riječi koje se odnose na prijetnju upotrebom puške i ubistvom oštećenog, ne mogu se opravdati procesom zaboravljanja, jer je svjedok jasno interpretirao cijeli tok događja, sve izgovorene riječi, a da je okrivljeni zaista uputio riječi prijetnje ubistvom, svjedok te riječi ne bi mogao zaboraviti i te riječi bi, zbog njihove prirode, prvo naveo u prethodnom postupku. Osim toga, činjenica da okrivljeni nije znao ko je oštećeni, da je odmah nakon predmetnog događaja otišao u policiju da bi prijavio događaj, jasno ukazuju da okrivljeni oštećenom nije upućivao prijetnje jer da jeste otišao bi kući da uzme oružje, a ne u policiju.

Optužni predlog je zasnovan na iskazu oštećenog B. N.a, koji je izjavio da mu je okrivljeni uputio riječi prijetnje. U postupku je utvrđeno da je oštećenom riječi prijetnje uputio svjedok P. Đ., a ne okrivljeni, nije dokazano da je okrivljeni oštećenom uputio prijetnje, pa kako nije dokazano da je okrivljeni izvršio krivično djelo koje mu je stavljeno na teret donijeta je presuda kojom se oslobađa od optužbe, na osnovu čl. 373 tačka 2. ZKP-a
Na osnovu čl. 239 st. 3 ZKP oštećeni je radi ostvarivanja imovinsko pravnog zahtjeva upućen na parnični postupak, jer je sud donio presudu kojom je optuženi oslobođen od optužbe.

Odluka o troškovima krivičnog postupka zasniva se na odredbi čl. 230. st.1 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude.

OSNOVNI SUD U BARU

Dana 19.05.2014. godine
ZAPISNIČAR, S U D I J A
M. M. G. Š.

PRAVNA POUKA:Protiv te presude može se
izjaviti žalba Višem sudu u Podgorici u roku od
8 dana od dana prijema pismenog otpravka.

Žalba se predaje ovom sudu u dva primjerka.

DNA:- 1 x ODT
- 1 x okrivljenom
- 1 x oštećenom B. N.u
- u spise