U IME CRNE GORE
K.br.234/2015
OSNOVNI SUD U BIJELOM POLJU, kao prvostepeni krivični, i to sudija Rahmo Banda, kao sudija pojedinac, uz učešće samostalanog referenta - zapisničara Popović Ljiljane, u krivičnom predmetu protiv okrivljenog V.G.a iz Bijelog Polja, zbog krivičnog djela ugrožavanje sigurnosti iz čl. 168. st. 2. u vezi st. 1. Krivičnog Zakonika CG, i okrivljenog B.A.a iz Bijelog Polja, zbog krivičnog djela nedozvoljeno držanje oružja i eksplozivnih materija iz čl. 403. st. 1. Krivičnog Zakonika CG, po Optužnom predlogu ODT u B.Polju Kt.br.120/15 od 16.06.2015.godine, nakon dovršenog usmenog, glavnog i javnog pretresa, održanog dana 23.02.2016.godine, u prisustvu Državnog tužioca ODT iz B.Polja, Zvrko Denisa, okrivljenog V.G.a i njegovog branioca K.D.a adv. iz Bijelog Polja, a u odsustvu uredno obaviještenih oštećene mldb. M.D.i njenog zakonskog zastupnika - majke M.D.i oštećene mldb. L.M. i njenog zakonskog zastupnika - majke L.M., istog dana donio je i javno objavio,

P R E S U D U
Okrivljeni V.G., JMBG-...., od oca Z. i majke R. rodjene R..., rodjen ....godine u Bijelom Polju, nastanjen u mjestu rodjenja - R. bb, državljanin Crne Gore, pismen, završio Srednju školu, neoženjen, po zanimanju mašinski tehničar, zaposlen u ''M.'', srednjeg imovnog stanja, ne osudjivan.

- na osnovu čl. 373. tač. 2. ZKP-a.

OSLOBADJA SE OD OPTUŽBE
Da je:

- dana 10.05.2015.godine oko 00,05 h, u mjestu Zminac, opština B.Polje, svjestan svog djela čije izvršenje je htio znajući da je njegovo djelo zabranjeno, prijetnjom da će napasti na život i tijelo oštećene mldb. M.D., ugrozio njenu sigurnost i sigurnost njoj bliskog lica - njene drugarice oštećene mldb. L.M., na način što je, dok su se sve troje nalazili u putničkom vozilu, pištolj nepoznate marke uperio u pravcu M.D., i rekao joj: ''skidaj se'', što je ona odbila, nakon čega je okrivljeni izašao iz vozila, pa dok je bio napolju, oštećene su pobjegle ka obližnjoj šumi,
-čime bi izvršio krivično djelo ugrožavanje sigurnosti iz čl. 168. st. 2. u vezi st. 1. Krivičnog zakonika Crne Gore,
- Jer nije dokazano da je okrivljeni izvršio krivično djelo za koje je optužen.

Troškovi krivičnog postupka padaju na teret budžetskih sredstava.

Oštećena mldb. L.M.a, preko njene zakonske zastupnice - majke L.M., upućuje se na parnicu, radi ostvarivanja imovinsko pravnog zahtjeva.

O b r a z l o ž e nj e
Osnovno državno tužilaštvo iz B.Polja podnijelo je ovom sudu Optužni predlog Kt. br.120/15 od 16.06.2015.godine, protiv okrivljenog V.G.a iz Bijelog Polja, zbog krivičnog djela ugrožavanje sigurnosti iz čl. 168. st. 2. u vezi st. 1. Krivičnog Zakonika CG, i okrivljenog B.A.a iz Bijelog Polja, zbog krivičnog djela nedozvoljeno držanje oružja i eksplozivnih materija iz čl. 403. st. 1. Krivičnog Zakonika CG.

Presudom ovog suda K.br. 108/2015 od 01.10.2015.godine, okrivljeni V.G. iz Bijelog Polja, zbog krivičnog djela ugrožavanje sigurnosti iz čl. 168. st. 2. u vezi st. 1. Krivičnog Zakonika CG, i okrivljeni B.A. iz Bijelog Polja, zbog krivičnog djela nedozvoljeno držanje oružja i eksplozivnih materija iz čl. 403. st. 1. Krivičnog Zakonika CG, oglašeni su krivim i osudjeni na kaznu zatvora u trajanju od po 30.(trideset) dana, stim što se okrivljenom V.G.u, u izrečenu kaznu ima uračunati vrijeme provedeno u pritvoru od 10.05.2015.godine do 18.05.2015.godine, shodno čl. 51. KZ CG. Na navedenu presudu žalbu su izjavili branilac okrivljenog B.A.a i okrivljeni V.G., pa je Viši sud u Bijelom Polju svojim rješenjem Kž.br. 534/15 od 24.11.2015.godine, potvrdio presudu u odnosu na okrivljenog B.A.a, a u odnosu na okrivljenog V.G.a, istu ukinuo i predmet vratio prvostepenom sudu na ponovno sudjenje.

Glavni pretres je održan i zaključen dana 23.02.2016.godine, u odsustvu uredno obaviještenih mldb. M.D.i njenog zakonskog zastupnika - majke M.D.i oštećene mldb. L.M. i njenog zakonskog zastupnika - majke L.M..

Državni tužilac ODT-a iz Bijelog Polja, Zvrko Denis prije davanja završnih riječi je precizirao činjenični opis optužnog predloga koji glasi: Zato što je - okrivljeni V.G. dana 10.05.2015.godine oko 00,05 h, u mjestu Zminac, opština B.Polje, svjestan svog djela čije izvršenje je htio znajući da je njegovo djelo zabranjeno, prijetnjom da će napasti na život i tijelo oštećene mldb. M.D., ugrozio njenu sigurnost i sigurnost njoj bliskog lica - njene drugarice oštećene mldb. L.M., na način što je, dok su se sve troje nalazili u putničkom vozilu, pištolj nepoznate marke uperio u pravcu M.D., i rekao joj: ''skidaj se'', što je ona odbila, nakon čega je okrivljeni izašao iz vozila, pa dok je bio napolju, oštećene su pobjegle ka obližnjoj šumi. U ostalom dijelu optužni predlog ostaje neizmijenjen.

U završnoj riječi je izjavio, da izvedenim dokazima na glavnom pretresu utvrdjeno je, da je okrivljeni izvršio kriv.djelo koje mu se stavlja na teret optužnim predlogom. Iskazi oštećenih L.M. i M.D.upućuju na zaključak da je okrivljeni kritičnom prilikom prijetnje uputio oštećenoj mldb. M.D., koja je usled tih prijetnji osjetila strah i nesigurnost. Medjutim, sa njima je tom prilikom bila i L.M.a koja je drugarica oštećene M.D.i koja je na glavnom pretresu više puta istakla, da su njih dvije najbolje drugarice i da je ona osjetila strah za život i tijelo njene drugarice M.D.. Pa s obzirom na njihov odnos i situaciju u kojoj su se zajedno našle, njih dvije se smatraju bliskim licima u smislu odgovarajuće zakonske odredbe krivičnog zakonika. Predložio je, da sud okrivljenog oglasi krivim i osudi na kaznu po zakonu.

Okrivljeni V.G. u svojoj odbrani datoj na zapisniku kod ODT u Bijelom Polju od 10.05.2015.godine, gdje je saslušan kao osumnjičeni je naveo, da dana 09.05.2015.godine, kada se vratio sa puta iz Pljevalja, gdje je bio službenim poslom za firmu ''M.'' u kojoj radi kao vozač, pozvao ga je njegov drug F. R., a i B.A., koji su bili blizu njegove kuće. Istakao je, da mu je R. komšija a A. drug, koji je tog dana bio sa njim u Pljevlja. Tada su ga pozvali da popiju piće negdje u gradu i on je pristao i pošli su R. vozilom i svratili u prodavnicu i kupili pivo. Takodje je istakao, da je A. stigla poruka od njegove poznanice D., u kojoj ga je ona pozvala da je provoza, on ga je zamolio da podju i on i R. su pristali, a R. je upravljao vozilom marke ''BMV'', a on je sjedio na mjesto suvozača. Još je istakao, da su zatekli D. i njenu drugaricu M.L.ili L., nezna tačno u Popovo prlo. One su odmah ušle i sjele na zadnje sjedište, malo su se vozili i u jednom momentu auto je počelo da trza pa su svratili do pumpe Lukoil, misleći da nema goriva. Nasuli su malo goriva, ali je i dalje bio problem sa autom, pa je on odlučio da uzme svoje auto. Te je pošao sa svojim bratom koji radi na pumpi i uzeo svoje auto, i vratio se do pumpe, i tamo pokupio A.a, koji je sjeo po zadi, a do njega je sjela M.a, a ostali su sjeli na zadnjem sjedištu. Oni su se još malo provozali i vratili se na Popovo prlo, pa kroz R., a M.a koja je sjedjela do njega se ponašala nedolično, dobacivala je kroz otvoren prozor, ''dje si pičko, kako si seksi'', te riječi bi obično upućivala nekim momcima i starijim ljudima. Oni su zatim odlučili da podju do Zminca gdje živi majka njegove bivše djevojke M.B., A.a B.. A M.a ima sestru koja se zove A.a i koja je drugarica sa D.. Napomenuo je, da im je to predložio A., i oni su se složili, a dok su išli ka toj kući, stali su blizu kuće B.A.a, jer je on predložio da kod kuće uzme pištolj, kako bi ispalili nekoliko metaka i da uzme parče pršute. On je stao, a A. je pošao prema kući i vratio se za par minuta. Kada su stigli do mjesta gdje su morali ostaviti auto rekli su R.u i djevojkama da podju pješke prema kući A.e B.. A A. i on su ostali da ispale koji metak. On je pitao A.a koliko ima i on mu rekao da ima 4 - 5 metaka. Rekao mu je da ispali 2., te je on uzeo pištolj i uperio ga u pravcu jednog drveta i opalio 2. metka. A. je pogledao i rekao da je jedan metak pogodio drvo, a radilo se o pravom pištolju, crne boje, misli da je ''sedmica CZ'' ili ''tetejac''.

Posebno je istakao, da mu je A. prije 2 - 3 mjeseca rekao, da posjeduje taj pištolj, koji je našao na štali kod nekih greda, i da navodno pripada njegovom pok.djedu. I tada je A. ispalio čini mu se dva puta. Nakon toga su se uputili ka A. kući i tamo su boravili duže vremena - stigli su tokom dana, a ostali do 22 - 22,30 časova. Tu su se igrali sa M.inim djetetom iz prvog braka i razgovarali. U jednom momentu kada je A. ustao, primijetio je da mu je pištolj ostao na ugaonoj, pa ga je on sklonio ispod da ga nebi dijete diralo, a njemu rekao kada se vratio da mu je pištolj tu. U jednom momentu je došlo do svadje izmedju M.e i D., pa je M.a počela da joj govori ''kurvo jedna raspala, praviš mi problem kući, svaku noć moram zbog tebe do kasno da ostajem''. M.a je tražila da ide kući, pa su nakon nekih pola sata krenuli. Kada su ušli u auto, ona se ponovo ponašala nedolično i govorila je ''mrš u pizdu materinu, pusti me'', a samo zbog toga što je pitao zašto plače, on im je tada rekao da obje izadju napolje i da će im brzo njihov drug A. doći kolima i pokupiti ih. Napomenuo je da je A. prethodno na prilazu ka njegovoj kući izašao iz njegovog auta i rekao da će uzeti svoje auto a da oni idu. Tako da on nezna dalje šta se dešavalo, ali nije prijetio ni M.i ni D., a pištolj nije gledao od momenta kada ga je sklonio ispod ugaone u A.inoj kući. A da je prije 8 - 9 godina, čini mu se i tada je imao 18.godina probao marihuanu, tako što je iz džointa povukao par dimova i to se desilo dva puta kada je bio u društvu, a od tada više nije nikad i nije tačno da su kritične večeri konzumirali marihuanu. Na glavnom pretresu od 01.10.2015.godine, je ponovio svoju odbranu datu na zapisniku kod ODT u B.Polju, a na o glavnom pretresu od 29.01.2016.godine, je ponovio svoje ranije date odbrane i nije ništa dodao.

Branilac okrivljenog K.D.o adv. iz B.Polja, u završnoj riječi je izjavio, da je izmjenom optužbe nerazumljivo predstavljen dogadjaj koji je predmet optužbe, a u smislu kada se isti dogadjaj dovede u vezu sa pravnom ocjenom. Prema izmijenjenom činjeničnom opisu optužnog akta u radnjama optuženog bi se eventualno moglo utvrdjivati da li postoji odgovornost za kriv.djelo iz čl. 168. st. 1. KZ CG, ili eventualno dva takva krivična djela. Medjutim, činjenični opis nije dokazan u dokazima izvedenim na pretresu iz razloga kako je to istačeno u završnoj riječi na ranijem glavnom pretresu i razlozima istačenim u žalbi na raniju presudu. U odluci drugostepenog suda takodje je vezano za vjerodostojnost dokaza ukazano prvostepenom sudu da sa posebnom pažnjom pristupi svjedočenju M.D.i L.M., obzirom da se radi o medjusobno protivrečnim dokazima, te dokazima koji su protivrečni sa odbranom i ostalim dokazima medju kojima je i iskaz danas saslušanog svjedoka, kao očevidca zbivanja predmetnog dana. M.a L. je u dva navrata na glavnom pretresu uvjerljivo opisala na koji način je i pod kojim okolnostima dala iskaz u postupku vodjenja istražnih radnji. Konkretno ista je bila kategorična u tvrdnji da je instruisana od strane oštećene D. M. da neosnovano terete optuženog. Dokaz u prilog odbrani je i pravosnažna presuda ovog suda K.br. 108/15 od 01.10.2015.godine u dijelu koji se odnosi na okrivljenog A.a B.a. Ovo u smislu da ni po stavu tužilaštva nije bilo pištolja, kao vatrenog oružja koji se navodi u činjeničnom opisu sada izmijenjene optužbe u odnosu na G.a V.a, već da je A. B. oglašen krivim za držanje lovačke municije. Predlog je da sud optuženog G.a V.a oslobodi od optužbe, jer nije dokazano da je izvršio krivično djelo za koje je optužen.

Okrivljeni V.G. u završnoj riječi je izjavio, da prihvata završnu riječ svog branioca i nije ništa dodao.

Sud je na glavnom pretresu u dokaznom postupku u svojstvu svjedoka u prisustvu zakonskog zastupnika saslušao oštećenu mldb. L.M.u, na saglasni predlog stranaka pročitao iskaz svjedokinje - oštećene mldb. M.D., dat na zapisniku kod ODT u B.Polju od 10.05.2015.godine i na zapisniku o glavnom pretresu od 01.10.2015.godine, pročitao zapisnik o pretresanju stana i drugih prostorija br. 240/2015-4606 od 10.05.2015.godine, i izvršio uvid u uvjerenje iz KE na ime okrivljenog V.G.a, izdat od strane Ministarstva pravde CG Podgorica od 10.07.2015.godine.

Cijeneći izvedene dokaze pojedinačno i u medjusobnoj vezi pa ih dovodeći u kontekstu sa odbranom okrivljenog shodno čl. 370. ZKP-a, sud je utvrdio činjenično stanje kao u izreci presude.

Naime, svjedokinja - oštećena mldb. M.D., čiji iskaz je pročitan uz saglasnost stranaka je u bitnom posvjedočila, da je kritičnog dana oko 16h, pozvala druga B.A.a da nju i M.u povede do mjesta Zminac kod njene drugarice A.e, da uzmu neke stvari i da malo posjede. Da je B.A. došao sa drugom V.G.om - G.m, kojeg je poznavala iz vidjenja, sa autom do blizu njene kuće i otišli do Zminca i tamo sjedjeli do 11 - 11,30 časova uveče. Kada su krenuli da se vrate i kada su došli do auta, tada su svi ušli u auto i krenuli nekih 500 m, niz makadamski put. Tada je G. izvadio pištolj i uperio malo u nju, malo u M.u i vikao ''sad će da nas siluje, da nas objesi o hrast i nezna šta je sve još vikao''. A one su se prepale i počele da plaču, a G. je stavio njoj ruku na koljena a ona mu je ruku odgurnula i udarila ga po glavi. Tada je G. rekao A., da izadju iz auta i malo su pričali nekoliko minuta - 2-3 ili 5, nezna tačno, i G. se vratio u auto, a A. otišao da uzme svoje auto. Kada se vratio G. u auto vikao je, da izadju napolje i one su izašle i otišle u šumu i trčale 10 - 15 minuta i došle do nekog znaka gdje je pisalo ''Repetitor-Zminac'' i pozvale policiju, a potom su kraj neke farme čekale policiju.

Ova svjedokinja je posebno na pitanje kazala, da je pištolj bio kod A.a, koji je on potom dao G.u i to kada su išli prema kući njene drugarice A.e, i da je iz pištolja čula pucnje 4.puta. Dalje je svjedokinja kazala, da kada su se G. i A. udaljili od auta nekih 100 m, one su odlučile da izadju iz auta i da pobjegnu jer ih je bilo strah zbog prijetnji da će da ih siluje, pošto joj je G. stavljao ruku na koljena, naglasivši da je G. izrekao prijetnje dok su bili u njegovom autu i M.a je plakala počela da se guši. A ona od straha nije mogla da diše i mislila je da će da umre i gušilo je i razmišljala je samo kako da pobjegnu odatle.

A svjedokinja - oštećena mldb. L.M.a je u bitnom posvjedočila, da je bila u prodavnici sa D., koja se čula sa A.om i dogovorila da dodje kod zaobilaznice, gdje su došli A. i G. sa autom a nezna ko je vozio auto i one su u isto ušle. Da idući kroz R., A. je izašao kod Džamije, i u jednu ulicu nešto uzeo i dogovorili se da idu do Zminca za neki pištolj, jer su trebali da idu u lov. A one su rekle da imaju drugaricu A.u, kod koje su bile neke njene stvari i da mogu da svrate kod iste. Tada je A. svratio do svoje kuće i uzeo pištolj i produžili autom još 10-tak minuta i parkirali se na neko brdo, a onda do A. kuće otišli pješke. I tada su oni (A. i G.) pucali dva puta onako bez veze, a onda su otišli do A. kuće i tu sjedjeli 2 - 3 sata a potom krenuli. Kada su došli do auta i krenuli, zaustavili su se blizu A.ove kuće da bi on uzeo svoje auto. Tada su stali i G. je uzeo pištolj i uperio u njih i vikao D. ''skidaj se, skidaj se'', a ona ga je nešto opsovala, a on krenuo rukom da je dira po koljenu, a ona ga udarila rukom u glavu. A onda on nije znao šta da radi i izašao je iz auta i zaključao ih i sa A.om nešto pričao, kao šta će da rade, hoće li da ih ostave tu, te su one izašle iz auta i strčale niz neku šumu, a oni su pucali dva puta, a one su se sakrile u neki žbun dok su čule da su oni otišli sa autima. TAda su izašle na put i pješačile, a onda su vidjele jednu tablu na kojoj je pisalo ''Zminac - Dubovo'' i onda odlučile da pozovu policiju da kažu šta se desilo i čekale policiju kod neke farme.

Svjedokinja je na posebno pitanje kazala, da je A. uzeo pištolj kod svoje kuće u Zmincu i dao ga G.u, objašnjavajući da su se na brdo parkirali i tu pucali prvo A. pa onda G.. A onda je G. stavio pištolj ispod (pazuha) i krenuli kod A.e. Takodje je svjedokinja na pitanje kazala, da je G. uperio pištolj u njih i govorio D. ''skidaj se'', uz naglašavanje, da kada je G. uperio pištolj u njih i prijetio D., ona se prepala da joj nešto ne uradi. I dok su trčali ona je čula dva pucnja.

Ova svjedokinja je na glavnom pretresuod 29.01.2016.godine, je na pitanje, da li je okrivljeni prijetio njoj ili nije i da li je ona osjetila strah i nesigurnost, a zatim da pojasni razlike u iskazima koje je dala kod Tužioca a zatim na glavnom pretresu, odgovorila je, nije mi tom prilikom prijetio okrivljeni V.G., i ona se uplašila za drugaricu M.D., zato što joj je ona najbolja drugarica. I kao što je kazala M.D.je na nju uticala da tako da iskaz u Tužilaštvo. Kao što je rekla na prošlom glavnom pretresu, ona kao oštećena ne pridružuje se krivičnom gonjenju protiv okrivljenog V.G.a, i ne postavlja imovinsko pravni zahtjev.

A svjedok F. R., je izmedju ostalog posvjedočio činjenice, da u mjestu Zminac u kući B. dok su sjedjeli, B.A.u je ispao pištolj i neke zelene čaure na kauč. A kad su krenuli da idu, ušli su u vozilo i to On, D. i M.a, a G. je vozio. A A. je krenuo pješice da uzme svoje vozilo, da su se M.a i D. posvadjale, potukle i čupale za kosu, a on ih razdvojio, da je M.a plakala u vozilu i G. je u jednom momentu rekao ''možete da izadjete'' i one su izašle, a oni se uputili kući. Te da te večeri on nije primijetio da je bilo ko pucao iz vatrenog oružja, niti da su A. i G. prijetili djevojkama, a takodje nije primijetio da je G. krenuo da dodirne M.D.. A njegova pretpostavka da je razlog što su D. i M.a zvale policiju, zato što su ostavljene na putu u mjestu Zminac.

Naime, predmetnim optužnim predlogom je predstavljeno, da je okrivljeni V.G. kritičnom prilikom u mjestu Zminac, opština Bijelo Polje, ugrozio sigurnost oštećenih mldb. L.M. i M.D., na način, dok su se njih troje nalazili u vozilu, uperio pištolj u pravcu M.D.i rekao joj ''skidaj se'', što je ona odbila, nakon čega je izašao iz vozila, pa dok je bio napolju, oštećene su pobjegle ka obližnjoj šumi.

Medjutim, imajući u vidu odbranu okrivljenog i izvedene dokaze, sud nije mogao sa sigurnošću izvesti zaključak da je okrivljeni izvršio krivično djelo koje mu se javnom optužbom stavlja na teret. Te imajući u vidu kazivanje svjedoka F. R.a i odbranu okrivljenog, koje je sud uporedio sa iskazima svjedokinja - oštećenih L.M. i M.D., koje različito prikazuju činjenice vezano za kritična dešavanja.

Naime, prilikom saslušanja kod ODT, oštećene su saglasno kazale, da im je okrivljeni V.G. kritične večeri prijetio pištoljem dok su se obje nalazile u njegovom vozilu, a potom izašao iz istog da razgovara sa okrivljenim B.A.om. Nakon čega po kazivanju oštećene M.D.na zahtjev okrivljenog G.a su izašle iz vozila i pobjegle niz šumu. Da bi na glavnom pretresu oštećena M.D.kazala i to, da je nakon što je pobjegla iz vozila sa udaljenosti od 100-tinak metara, vidjela i čula da je iz pištolja pucao okrivljeni G.. A oštećena L.M.a je na glavnom pretresu izmijenila iskaz ističući, da je izašla iz vozila prije D., da su nakon toga otišle niz šumu, a u vozilo ostali okrivljeni V.G. i svjedok F. R.. Svjedokinja je istakla, da joj okrivljeni V. nije prijetio, niti uperivao pištolj u nju. A da je čula pucnje nakon što su otišli sa kolima V. i F. i za njima B., te da se ne može izjasniti ko je tom prilikom pucao, niti zna kod koga je bio pištolj, a misli da je bio kod A.a. A u momentu kada je čula pucanj nije vidjela okrivljene, a oštećena M.D.je bila pored nje. Ova svjedokinja - oštećena je na glavnom pretresu od 29.01.2016.godine, izričita u svom kazivanju da joj tom prilikom okrivljeni V.G. nije prijetio, a ona se uplašila za drugaricu M.D., navodeći da je M.D.na nju uticala prilikom davanja svog iskaza u Tužilaštvu.

Tako, odbrana okrivljenog koji negira krivicu i koji je izmedju ostalog istakao, da nakon što su krenuli od A.ine kuće iz mjesta Zminac, gdje su boravili do oko 22 - 23,30 časova, kada su ušli u auto i kada je pitao M.u zašto plače, i tada rekao da obje izadju napolje, a da će naići njihov drug A. i uzeti ih kolima, i on nezna šta se dalje dešavalo, i da nije prijetio ni M.i ni D. i da pištolj nije gledao od momenta kada ga je sklonio ispod ugaone u A. kući, koji je ostao B.A.u na ugaonoj gdje je sjedio, potvrdjena je iskazom svjedoka F. R.a, koji iskaz je sud prihvatio kao uvjerljiv i istinit i koji je posvjedočio činjenice, da u mjestu Zminac, dok su sjedjeli u kući B., okrivljenom B.A.u je ispao pištolj i neke zelene čaure i nakon što su krenuli da idu, on D. i M.a su ušli u vozilo, a G. je vozio, a A. je krenuo pješice da uzme svoje vozilo, tada je M.a plakala u vozilu, te je u jednom momentu G. rekao, da mogu da izadju i one su izašle, i da kritične večeri nije primijetio da je bilo ko pucao iz vatrenog oružja, niti da su A. i G. prijetili djevojkama.

Pa imajući u vidu odbranu okrivljenog, koji ne priznaje krivicu i iskaze svjedoka F. R.a, koji je sud prihvatio kao uvjerljiv i iskaze svjedokinja - oštećenih M.D.i L.M., koje različito prikazuju činjenice vezano za kritični dogadjaj, to ovaj sud nije mogao izvesti drugačiji zaključak, no da nije bilo dokaza da je okrivljeni izvršio krivično djelo za koje je optužen. U konkretnom slučaju sve je ostalo na nivou sumnji i pretpostavki. A shodno važećim zakonskim propisima, činjenice koje terete okrivljenog, moraju biti apsolutno dokazane tokom postupka, što u konkretnom slučaju nije utvrdjeno, te je sud primjenjujući načelo ''in dubio proreo'', u slučaju sumnje povoljnije za osumnjičenog (u sumnji - korist okrivljenog) i istog oslobodio optužbe, shodno čl. 373. tač. 2. ZKP-a, usled nedostatka dokaza. Znači, ako se činjenice koje idu na štetu okrivljenom, ne dokažu sa izvjesnošću, uzeće se kao da ne postoje.

Ovaj sud je cijenio i ostale izvedene dokaze - zapisnik o pretresanju stana i drugih prostorija br. 240/2015-4606 od 10.05.2015.godine, koji nije posebno obrazlagao, nalazeći da je isti bez uticaja na drugačije presudjenje u ovoj krivičnoj stvari, imajući u vidu ukupno činjenično stanje.

Odluka o troškovima krivičnog postupka zasniva se na odredbi čl. 230. ZKP-a.

Oštećena mldb. L.M.a, preko njene zakonske zastupnice - majke L.M., upućuje se na parnicu, radi ostvarivanja imovinsko pravnog zahtjeva, shodno čl. 239. ZKP-a.

Sa izloženog a u smislu odredbi čl.373. tač. 2. ZKP-a, odlučeno je kao u izreci presude.

OSNOVNI SUD U BIJELOM POLJU

Dana:23.02.2016. godine
Zapisničar S u d i j a,
Ljiljana Popović Rahmo Banda