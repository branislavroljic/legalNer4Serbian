U IME CRNE GORE
K.br. 28/18
VIŠI SUD U PODGORICI, kao prvostepeni krivični po sudiji Vesni Moštrokol, kao predsjedniku vijeća, uz učešće namještenika Anke Raković, kao zapisničara, u predmetu protiv optuženog K.V.iz B., R. S., koga brani D. L., advokat iz Podgorice, zbog krivičnog djela ubistvo u pokušaju iz čl. 143 u vezi člana 20 Krivičnog zakonika Crne Gore, po optužnici Višeg državnog tužioca u Podgorici Kt.br.208/18 od 13.03.2018. godine, koju je na ročištu povodom odlučivanja o sporazumu o priznanju krivice zastupao Vučinić Zoran, Državni tužilac u VDT-a u Podgorici, nakon donešenog rješenja o usvajanju sporazuma o priznanju krivice, dana 20.07.2018. godine, donio je
P R E S U D U
Optuženi:

K. V., JMBG ... zvani „K.“, od oca C. i majke K., rodjene B., rodjen ... godine u SR Nj.- J., sa prebivalištem u R. S., B.-naselje Z., ul. P.J. br.16 i privremenim smještajem u P.i- D. G., C. p. bb, državljanin Srbije, završio višu građevinsku školu, građevinski radnik-moler, razveden, otac jednog djeteta, lošeg imovnog stanja, osuđivan presudom V Osnovnog suda u Beogradu K.br.1032/88 od 12.04.1989. godine, zbog krivičnog djela kradja iz čl. 165 st.1 KZ RS, na 100.000 dinara i uslovnu kaznu u trajanju od tri mjeseca, u pritvoru od 30.12.2017. godine od 18,00 časova.

KRIV JE
Zato što je:

Dana ....godine, oko 15,45 časova, u P., u stanu u ulici U. br.2, sa umišljajem pokušao da liši života oštećenog D. A., na način što je oštećenom, nakon prepirke, pajserom - metalnim montirajzom zadao četiri udarca u predjelu glave, nanoseći mu tešku i po život opasnu tjelesnu povredu u vidu razderine u desnom sljepoočnom - tjemenom predjelu, praćene prelomima kostiju krova i osnovice lobanje, krvnim podlivima kapaka oba oka, nakupljanjem krvi u moždanom tkivu, nagnječenjima kore velikog mozga, prisustvom krvi u moždanim komorama i slabošću lijeve polovine tijela, kao i u vidu razderine u desnoj polovini potiljačnog predjela, praćene prelomom rtnog nastavka šestog vratnog pršljena, pri čemu je bio svjestan svog djela i htio njegovo izvršenje.

- čime je izvršio krivično djelo – ubistvo u pokušaju iz člana 143 u vezi člana 20 Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 4 st. 2, 5,13, 15, 32, 36, 42, 45, 46 i 51 Krivičnog zakonika Crne Gore, te odredbi čl. 226, 229, 303 i 374 Zakonika o krivičnom postupku.

O S U DJ U J E
Na kaznu zatvora u trajanju od 2 (dvije) godine i 5 (pet) mjeseci, u koju kaznu će mu se uračunati vrijeme provedeno u pritvoru od 30.12.2017. godine od 18,00 časova, pa nadalje.

OBAVEZUJE SE optuženi da na ime troškova krivičnog postupka, Budžetu CG, uplati iznos od 2.031,00 euro (dvijehiljadetridesetjedan euro), a na ime paušala iznos od 100,00 (sto) eura na račun Vrhovnog državnog tužilaštva Crne Gore, broj 832-1187-31, koji se vodi kod Societe Generale Group AD Podgorica, u roku od 15 dana po pravosnažnosti presude pod prijetnjom prinudnog izvršenja.

O b r a z l o ž e nj e
Optužnicom Višeg Državnog tužilaštva u Podgorici Kt.br. 208/18 od 13.03.2018. godine, optuženom K. V. stavljeno je na teret izvršenje krivičnog djela ubistvo u pokušaju iz čl. 143 u vezi člana 20 Krivičnog zakonika Crne Gore.

Dana 26.06.2018. godine, zastupnik optužbe je dostavio sudu sporazum o priznanju krivice, zapisnik o pregovaranju i zapisnik o priznanju krivice optuženog.

Na ročištu za razmatranje sporazuma, održanom dana 12.07.2018. godine, na kojem je prisustvovao punomoćnik oštećenog D. A., advokat M. M., dok oštećeni nije pristupio iako je bio uredno obaviješten, zastupnik optužbe je izjavio da su branilac i optuženi predložili da se zaključi sporazum o priznanju krivice, što je od strane VDT-a prihvaćeno, nakon čega se pristupilo pregovaranju, o čemu je sačinjen zapisnik o pregovaranju, zapisnik o saslušanju optuženog i njegovo priznanje krivice, kao i sporazum o priznanju krivice, a što je dostavljeno sudu.

Iz sadržine zapisnika o pregovaranju, zapisnika o saslušanju optuženog i sporazuma o priznanju krivice proizilazi da su zastupnik optužbe i optuženi saglasni da Viši sud u Podgorici optuženom K. V., za krivično djelo ubistvo u pokušaju iz čl. 143 u vezi člana 20 Krivičnog zakonika Crne Gore, stavljenog mu na teret optužnicom VDT u Podgorici Kt.br.208/18 od 13.03.2018. godine, izrekne kaznu zatvora u trajanju od 2 (dvije) godine i 5 (pet) mjeseci, te da optuženi, na ime troškova krivičnog postupka, uplati iznos od 2.031,00 eura Budžetu CG, a VDT-u Podgorici, na ime paušala iznos od 100,00 eura, sve u roku od 15 dana po pravosnažnosti presude.

Optuženi i njegov branilac su izjavili da pomenuti sporazum jeste njihov sporazum i da od istog nijesu odustali, dok je punomoćnik oštećenog izjavio da će imovinsko – pravni zahtjev ostvarivati u parničnom postupku.

Iz sadržine dokaza koji se nalaze u spisima predmeta i koji su predloženi optužnicom: zapisnika o uviđaju Uprave policije CB Podgorica Ku.br.1035/17 od 30.12.2017.godine; izvještaja o kriminalističko - tehničkom pregledu lica mjesta Uprave policije CB Podgorica broj knjige uviđaja 3099/17 od 30.12.2017.godine; potvrde o privremeno oduzetim predmetima Uprave policije CB Podgorica, izdate na ime K. V., od 30.12.2017. godine; nalaza i mišljenja sudskog vještaka medicinske struke dr Nemanje Radojevića od 14.02.2018. godine; izvještaja o daktiloskopskom vještačenju - detekciji tragova papilarnih linija Forenzičkog centra u Dalivogradu broj 362/18 od 09.03.2018. godine; izvještaja o DNK vještačenju Forenzičkog centra u Danilovgradu broj 361/18 od 12.03.2018. godine, sa fotodokumentacijom; medicinske dokumentacije na ime oštećenog; fotoelaborata Uprave policije CB Podgorica broj 59-10-244-2899/3099 od 30.12.2017.godine; izvoda iz kaznene evidencije MUP-a Republike Srbije – Odjeljenje za statističku analitiku i razvoj 05/11 broj 235-4434/18 od 19.06.2018.godine, potvrdjeno je priznanje optuženog, te da je optuženi izvršio krivično djelo ubistvo u pokušaju iz čl. 143 u vezi člana 20 Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice zaključenog izmedju stranaka, sud je našao da je predlog stranaka u vezi sa kaznom prihvatljiv, a ovo posebno imajući u vidu da je optuženi, svojim priznanjem, u bitnome doprinio bržem i efikasnijem okončanju krivičnog postupka, što zajedno sa olakšavajućim okolnostima koje postoje na strani optuženog, a koje se ogledaju u tome da je optuženi porodični čovjek koji je otac jednog djeteta, da povremeno radi i da je lošeg imovnog stanja, jesu okolnosti koje opravdavaju primjenu instituta ublažavanja kazne i izricanja iste ispod granice propisane zakonom, cijeneći i okolnosti da je djelo ostalo u pokušaju, u kojem slučaju zakon predvidja da se učinilac može blaže kazniti, pri čemu otežavajuća okolnosti da je optuženi ranije jednom osudjivan ne dovodi u pitanje primjenu instituta ublažavanja kazne, jer se ne radi o istovrsnom krivičnom djelu, koje je optuženi, izmedju ostalog, počinio prije trideset godina, u kojem periodu nije vršio nova krivična djela, te je očigledno da se radi o ličnosti koja nije sklona asocijalnom ponašanju, pa je po ocjeni suda kazna zatvora u trajanju od 2 (dvije) godine i 5 (pet) mjeseci, srazmjerna stepenu krivice optuženog i težini počinjenog krivičnog djela, te da će se sa istom postići svrha kažnjavanja iz čl. 32 Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore (KZ CG).

Shodno čl.51 Zakonika o krivičnom postupku (ZKP-a), optuženom je u kaznu zatvora uračunato vrijeme provedeno u pritvoru i to od 30.12.2017. godine od 18,00 časova, pa nadalje.

Kako je optuženi oglašen krivim, sud ga shodno čl. 226 i 229 ZKP-a, obavezao na plaćanje troškova krivičnog postupka, koji se odnose na nagradu braniocu po službenoj dužnosti advokatu I. N. u iznosu od 1.937,50 eura, i na nagradu sudskom vještaku medicinske struke dr Radojević Nemanji u iznosu od 93,50 eura, ukupno 2.031,00 euro (dvijehiljadetridesetjedan euro), koje je dužan uplatiti Budžetu CG, kao i na paušal u iznosu od 100,00 eura koji je dužan uplatiti Vrhovnom državnom tužilaštvu Crne Gore, na broj žiro računa 832-1187-31, koji se vodi kod Societe Generale Group AD Podgorica, sve u roku od 15 dana po pravosnažnosti presude pod prijetnjom prinudnog izvršenja, a sve u skladu sa sporazumom o priznanju krivice koji je zaključen izmedju stranaka.

Sa izloženog, a shodno odredbi čl. 303 st.1 i 2 i 374 Zakonika o krivičnom postupku, odlučeno je kao u izreci presude.

VIŠI SUD U PODGORICI
Dana, 20.07.2018. godine
PREDSJEDNIK VIJEĆA- SUDIJA
Vesna Moštrokol s.r.

PRAVNA POUKA:

Protiv ove presude nije dozvoljena žalba.

Za tačnost otpravka ovjerava
Anka Raković