K. br. 639/21
U IME CRNE GORE
Osnovni sud u Podgorici, sudija Ivana Becić, uz učešće zapisničarke Anđele Mitrović, u krivičnom postupku protiv okrivljenog V. M. , zbog produženog krivičnog djela krađa iz čl. 239 st. 1 u vezi čl. 49 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 26.04.2022. godine donio je
P R E S U D U
Okrivljeni:

V. M. , sa nadimkom V., JMB: xxxxxxxxxxxxx, od oca M. i majke S., rođene B., rođen xx.xx.xxxx. godine u Podgorici, sa prebivalištem u Podgorici, P. š. Z., državljanin Crne Gore, razumije crnogorski jezik, koji je i njegov jezik, po zanimanju vozač, oženjen, otac jednog djeteta, pismen, završio osnovnu školu, lošeg imovnog stanja, neosuđivan, protiv kojeg se ne vodi postupak za drugo krivično djelo
Kriv je

Što je:

Krajem avgusta 2020. godine, u popodnevnim časovima, u mjestu Hrkor - Glavni grad Podgorica, svjestan svoga djela, čije je izvršenje htio i znajući da je isto zabranjeno, tuđe pokretne stvari oduzeo drugom u namjeri da njihovim prisvajanjem pribavi sebi protivpravnu imovinsku korist, na način što je putničkim motornim vozilom marke "Opel Astra", nepoznatih registarskih oznaka, za koje je bila zakačena prikolica, došao do Sekcije III auto puta Bar - Boljare, na kojem su smještene građevinske mašine i materijal, a zatim je u prikolicu utovario dva aparata za varenje sa napojnim kablovima, oba marke "Tayor Bx1-500-2", ukupne vrijednosti 433,90 eura, 3 bale plastične zaštitne mreže, sve marke "BOSTD", ukupne vrijednosti 597,00 eura i reflektor marke "Leg Flood Light" jačine 200 W, vrijednosti od 152,82 eura, sve vlasništvo oštećenog privrednog društva "C.-a", koje je zatim povezao do svoje kuće u mjestu D., gdje su pronađene od strane ovlašćenih policijskih službenika, na koji način je prisvojio protivpravnu imovinsku korist u ukupnoj vrijednosti od 1.183,72 eura, da bi dana 25. novembra 2020. godine, u popodnevnim časovima, u Podgorici, u mjestu Petlja - Lijeva Rijeka, istim vozilom za koje je bila zakačena prikolica došao do dijela puta pored mosta br. 24, a zatim na prikolicu utovario mašinu za suzbijanje tampona marke "Masalta", sa benzinskim motorom marke "Honda", 121 cm3, vrijednosti 825,00 eura, vlasništvo oštećenog R. A., nakon čega je istu odvezao do svoje kuće u mjestu D., gdje je pronađena od strane ovlašćenih policijskih službenika,
- čime je izvršio produženo krivično djelo krađa iz čl. 239 st. 1 u vezi čl. 49 Krivičnog zakonika Crne Gore
Pa mu sud za navedeno krivično djelo primjenom čl. 4 st. 2, čl. 13, čl. 15, čl. 32, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati troškove krivičnog postupka u iznosu od 152,50 eura, kao i na ime sudskog paušala iznos od 30,00 eura, sve u roku od 15 dana po pravosnažnosti presude, pod prijetnjom prinudnog izvršenja.

Oštećeno privredno društvo "C." i oštećeni A. R. se radi ostvarivanja imovinsko-pravnog zahtjeva upućuju na parnični postupak.

O b r a z l o ž e nj e
Okrivljenom V. M. je optužnim predlogom Osnovnog državnog tužilaštva u Podgorici Kt. br. 1806/20 od 09.09.2021. godine stavljeno na teret produženo krivično djelo krađa iz čl. 239 st. 1 u vezi čl. 49 Krivičnog zakonika Crne Gore.

Nakon podnošenja optužnog predloga, državna tužiteljka, okrivljeni i njegov branilac su zaključili sporazum o priznanju krivice dana 03.02.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je isti u vrijeme, na mjestu i na način opisan u izreci ove presude, učinio produženo krivično djelo krađa iz čl. 239 st. 1 u vezi čl. 49 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, zaključenog između stranaka i branioca, ovaj sud je cijenio da je predlog stranaka u vezi sa vrstom krivične sankcije prihvatljiv, jer je isti u skladu sa interesima pravičnosti, a krivična sankcija odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije i to njegove lične i porodične prilike, odnosno da je otac jednog djeteta i lošeg imovnog stanja, kao i njegov raniji život, odnosno činjenicu da ranije nije osuđivan, te njegovo držanje poslije učinjenog krivičnog djela i s tim u vezi njegovo priznanje i izraženo kajanje, kojim je znatno doprinio bržem i efikasnijem vođenju krivičnog postupka, pa u odsustvu otežavajućih okolnosti navedene olakšavajuće okolnosti i po nalaženju ovog suda opravdavaju izricanje uslovne osude.

Okrivljeni je obavezan da plati troškove krivičnog postupka u iznosu od 152,50 eura, od čega se iznos od 82,50 eura odnosi na ime troškova vještačenja ekonosmko finansijske struke, te iznos od 70,00 eura na ime naknade tumaču, kao i iznos od 30,00 eura na ime troškova paušala, koji je određen prema trajanju i složenosti postupka i imovnom stanju okrivljenog .

Sud je oštećeno privredno društvo "C." i oštećenog A. R., shodno čl. 239 st. 2 Zakonika o krivičnom postupku uputio da eventualni imovinskopravni zahtjev mogu ostvarivati u parničnom postupku, s obzirom na to da činjenice utvrđene u krivičnom postupku ne pružaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka.

Shodno iznijetim razlozima, na osnovu čl. 303 st. 1 u vezi sa čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 26.04.2022. godine
ZAPISNIČARKA S U D I J A
Anđela Mitrović Ivana Becić
DN-a:

Po primjerak presude dostaviti:

- ODT Podgorica,
- Okrivljenom,
- Braniocu okrivljenog,
- Oštećenima i punomoćniku,
- a/a.

Postupljeno dana: 26.04.2022. godine
Namještenik suda, ___________________
ZAPISNIČARKA S U D I J A
Anđela Mitrović,s.r. Ivana Becić,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Anđela Mitrović