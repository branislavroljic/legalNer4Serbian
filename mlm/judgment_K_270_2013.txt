K.br. 270/13
U IME CRNE GORE
OSNOVNI SUD U PODGORICI, prvostepeni, krivični, po sudiji Jeleni Perović Kovačević, uz učešće Slađane Vlahović, kao zapisničara, u krivičnom predmetu protiv okrivljenog Ž.V. iz Podgorice, zbog krivičnog djela nesavjestan rad u službi čl. 417 st. 1 Krivičnog zakonika, koga je na glavnom pretresu branio Z.B., advokat iz Podgorice, odlučujući o optužnom predlogu ODT - Podgorica Kt. br. 1074/10 od 12.03.2013. godine, koga je zastupala Jelena Protić, zamjenik ODT-a Podgorica, nakon glavnog i javnog pretresa, održanog dana 19.11.2013. godine u prisustvu stranaka i branioca, donio je i istog dana javno objavio

PRESUDU

Okrivljeni:

Ž.V., od oca M. i majke M1. rođene K., rođen ..... godine u Š., sa prebivalištem u P. – ulica, crnogorski državljanin, zaposlen u Ministarstvu unutrašnjih poslova, oženjen, otac dvoje djece, pismen, završio srednju školu, lošeg imovnog stanja, ranije neosuđivan
Na osnovu člana 373 tačka 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

Dana 31.avgusta 2008. godine, u Podgorici, u prostorijama Uprave policije Filijala Konik, svjestan da može učiniti djelo pa je na to pristao, znajući da je njegovo djelo zabranjeno, kao službeno lice zaposleno u Upravi policije – stariji policajac I klase-vođa dežurne smjene u Filijali Konik u Ekspozituri za javni red i mir PJ Podgorica, očigledno nesavjesno postupao u vršenju službe, iako je bio svjestan da usljed toga može nastupiti teža posljedica prava drugog, koja povreda je i nastupila, na način što, suprotno čl. 2 st. 1 tačka 1 i 3 Zakona o policiji („Sl.list RCG“ br.28/05) nije vršio policijske poslove zaštite bezbjednosti građana i Ustavom utvrđenih sloboda i prava, te sprječavanja vršenja i otkrivanja krivičnih djela i prekršaja, tako što nije spriječio vršenje krivičnog djela zlostavljanje i mučenje iz člana 167 st. 3 u vezi st. 2 Krivičnog zakonika od strane Đ.D., kao službenog lica Uprave policije Filijala Konik, a na štetu Đ.P., kao lica sa kojim je u službenim prostorijama obavljan razgovor, kojom prilikom je Đ.D. u vršenje službe zlostavljao oštećenog Đ.Prelju tako što ga je u prisustvu okrivljenog Ž.V. udario drvenom motkom u predjelu glave, a zatim i pesnicom u predjelu lijevog uha, za koje vrijeme okrivljeni nije preduzeo nijednu službenu radnju, a kod Đ.P. je nastupila povreda prava na dostojanstvo i nepovredivost ličnosti zajemčena članom 28 Ustava Crne Gore, kao i laka tjelesna povreda u vidu nagnječenja u desnom tjemeno sljepoočnom predjelu, crvenila u predjelu zadnje strane vrata, crvenila u lijevom sljepoočno jagodičnom predjelu i rascjepa bubne opne lijevog uha bez poremećaja sluha
čime bi izvršio krivično djelo nesavjestan rad u službi iz člana 417 st. 1 Krivičnog zakonika
Svjedok oštećeni Đ.P. se u pogledu postavljenog imovinsko pravnog zahtjeva upućuje na redovnu građansku parnicu.

Troškovi krivičnog postupka padaju na teret budžetskih sredstava.

Obrazloženje
OptužnIm predlogom ODT -a Podgorica Kt. br. 1074/10 od 12.03.2013. godine okrivljenom Ž. V. stavljeno je na teret da je izvršio krivično djelo nesavjestan rad u službi iz člana 417 st. 1 Krivičnog zakonika. Zastupnik optužbe je u završnoj riječi ostala u svemu pri podnijetom optužnom predlogu i predložila je sudu da okrivljenog oglasi krivim i osudi po zakonu.

Okrivljeni Ž.V. je u svojoj odbrani tokom postupka naveo da je u vrijeme ovog događaja bio zaposlen kao policajac u UP PJ Podgorica-Filijala Konik i predmetne večeri 31.08.2008.godine negdje oko 21-21:30 časova nalazio u svojoj kući, jer toga dana nije radio, kada ga je na mobilni telefon pozvao kolega Đ.D. i pitao ga da li mu je Đ.P. komšija, na šta mu je on odgovorio da jeste i da je to fin momak. Đ.mu je tada rekao da ga je taj momak zvao sa mobilnog telefona i da mu je prijetio, zbog čega je okrivljeni nazvao Đ.M., Preljinog oca, i rekao mu šta se delilo, zbog čega ga je ovaj zamiolio da pođe u stanicu i vidi o čemu se radi. Okrivljeni je dalje naveo da je tada poslao svoju suprugu kako bi obavijestila Preljinu majku, a on je po Martinovoj molbi pošao u stanicu i u kancelariji je zatekao svoje kolege Đ.D. i O. M., kao i svog komšiju Đ.P., a u tom momentu tj. odmah za njim u kancelariju je ušla i majka pštećenog Đokić Šćipa. Kada je ušao u kancelariju pitao je Prelju o čemu se radi i da li je on zvao kolegu Đukića, na šta mu je on rekao da to nije tačno i da je on samo jedne večeri poudio telefon nekom drugu koji se zove Peđa i moguće je da je on zvao, ali je tada njegov kolega Đ.sve ovo negirao i upornoi je tvrdio da je baš oštećeni zvao jer mu je prepoznao glas. Istu priču P. je ponovio i svojoj majci, a u jednom momentu okrivljeni je izašao ispred kancelarije gdje je Agronu Paljuševiću, inače Preljinom ujaku, objasnio šta se desilo i svi zajedno su ušli u kancelariju. Naveo je da je tačno da ga je oštećeni pitao đe ima malo vode da se umije, na šta mu je on pokazao vrata od kupatila, ali ga nije nosio do tomo i od momenta kada je on ušao u stanicu, gdje su bilo policajci Đ.i O. Đ.P.nije niko udarao u njegovom prisustvu niti bi im on to dozvolio, jer mu to pravila službe nalažu, a nije mu poznato šta se dešavalo prije njegovog dolaska. Naveo je da je oštećeni bio uzrujan, ali nikakve povrede na njemu nije primijetio i on mu te večeri nije rekao da ga je bilo ko tukao, ili mu prijetio.

Okrivljeni je u završnoj riječi prihvatio završnu riječ svog branioca koji je predložio sudu donošenje oslobađajuće presude, obzirom da u postupku nije dokazano da je predmetnog dana isti vršio službenu dužnost.

Sud je u dokaznom postupku saslušao svjedoka oštećenog Đ.P., svjedoka Đokić Šćipu, Palushaj Agrona, O. M., pročitao pravosnažnu presudu Osnovnog suda u Danilovgradu K.br. 276/09 od 04.06.2010. godine, pročitao dopis Uprave policije – Sektora za ljudske resurse, pravna pitanja telekomunikacione i informacione sisteme od 04.07.2011. godine, pročitao dopis UP PJ Podgorica od 23.10.2013. godine, dopis UP PJ Podgorice od 15.11.2013. godine i pročitao izvod iz KE na ime okrivljenog.

Svjedok – oštećeni Đ.P. je u svom iskazu pred istražnim sudijom naveo da je dana 31.08.2008. godine oko 20:00 časova prolazio kroz par preko puta hotela Crna Gora i tom prilikom ga je zaustavio jedan momak koji mu je tražio da mu posudi telefon kako bi obavio razgovor, što je on i uradio, da bi nakon nekih desetak minuta dobijao nekoliko telefonskih poziva sa nepoznatih brojeva koji su mu upućivali razne prijetnje, da će ga ubiti i slično. Svjedok je dalje naveo da je tim licima pokušao da objasni da ih on nije zvao, ali mu nijesu vjerovali, da bi poslije pola sata dobio poziv od strane službenika policije sa Konika O. M. koji mu je rekao da je javi u stanicu policije. Kada je tamo došao, pored ovog policajca O.a, u stanicu je ubrzoo došao još jedan policajac, za koga je kasnije saznao da se zove Đ.koji ga je odmah udario pesnicom u predjelu stomaka i pitao ga odakle mu broj. Svjedok je dalje naveo da je pokušavao da objasni da on nije nikaoga zvao sa telefona, ali ga je policajac Đ.maltretirao, udarao, za koje vrijeme je policajac O. samo stajao, a nakon nekih 15-ak minuta u kancelariju je ušao i njegov komšija Ž.V. koji mu je odmah rekao da priznao ako je nešto uradio i da ga onda Đ.više neće tući. Tada je pokušao i njemu da objasni da nije krivi, ali je Đ.nastavio da ga udara drvenom palicom po glavi, pesnicom u predjelu lijevog uva, dok je Ž. samo gledao i pokušavao da ga ubijedi da prizna nešto što nije uradio i niti on niti policajac O. nijesu ni pokušali da spriječe ovo maltretiranje, koje je kasnije preraslo u klasično mučenje. Malo poslije dolaska Ž. u kancelariju je ušla i njegova majka Š.Đ. koja je vidjela kako ga udaraju i koja ima je tada rekla da će ih tužiti ali ga je Đ.i tada udario zatvorenom šakom sa motkom u ruci u predjelu lijevog uha od koga je izgubio svijest. Kada se osvijestio Ž. mu je pomogao da ustane i poveo ga je do toaleta da se umije i povrati, a cijeli događaj je trajao oko 40-ak minuta.

U svom iskazu na glavnom pretresu svjedok je naveo da je tokom cijelog događaja imao osjećaj da Ž. pokušava da ga zaštiti, tačnije imao je osjećaj u jednom trenutku da pokušava da ga zaštiti, a u drugom ne, međutim batine ovog Đ. nijesu prestajale.

Nakon što mu je ukazana razlika u kazivanju na zapisniku pred istražnim sudijom, svjedok je pojasnio da je tačno ovo što je rekao na glavnom pretresu i da je vjerovatno tada pod utiskom cjelokupne situacije rekao da Ž. nije pokušavao nikako da ga zaštiti. Naveo je da zna da je Ž. došao jer ga je zvao njegov otac.

Svjedok se pridružio krivičnom gonjenju i postavio je imovinsko pravni zahtjev.

Svjedok Š.Đ.je u svom iskazu pred istražnim sudijom navela da se predmetnog dana negdje poslije 19:00 časova kod nje došla komšinica Ž. Vera, supruga Ž.V., i rekla joj je da se njen sin nalazi u policiji jer je navodno prijetio preko telefona, zbog čega je ona odmah pošla u stanicu. Kada je bila ispred zgrade kroz otvoren prozor je čula kako P. viče „možete me ubiti, to nijesam uradio i da znam neću ga izdati jer sam dobio batine“ i vidjela je kako policajac, za koga je kasnije saznala da se preziva Đukić, drži rukama njenog sina za vrat za koje vrijeme je drugi policajac O. samo sjedio na stolici, a Ž.V. je takođe bio u kancelariji. Dalje je navela da kada je ušla u tu prostoriju vidjela je kako Đ.nekom drvenom palicom udara njenog sina u predjelu lijeve strane glave od kog udarca je on pao na tlo,a onda ga je nogom ćuškao i govorio mu da se digne i da se ne pravi. Nakon ovog Ž. je pomogao Prelji da ustane rekavši Đ. da ga više ne udara i ne zna da li je Živkovćž tada odveo njenog sina do toaleta. Pojasnila je da je potom rekla svom sinu da, ako je tačno da je to uradio, da će ga tužiti, ali ako nije da će tužiti policiju, ali je onda došla jedna žena i objasnila je da ona ne poznaje njenog sina i da su mu sve namjestili. Kada je došla kući tu su se zatekli Ž.V. i njen brat Agron i Veljko joj je tada rekao „da nijesam ja tu bio, on bi ti ga ubio“.

U svom iskazu na glavnom pretresu svjedok je dodala da je najiskrenije kao majka imala osjećaj da je Ž. ovom prilikom pomogao i da je rekao Đ. da ne bije njenog sina i nakon toga ovaj je prestao.

Svjedok Palushaj Agron je u svom iskazu pred istražnim sudijom naveo da ga je negdje krajem avgusta 2008. godine negdje oko 20:00 časova nazvao njegov sestrić Đ.P. i rekao mu da se nalazi u policijskoj stanici na Koniku i da su ga tamo tukli, pa je zbog toga zajedno sa svojim rođakom P.P. pošao u stanicu. Kada su tamo stigli ispred kancelarije u hodniku sačekao ga je policajac Đ.D. koji mu je rekao da je on priveden zbog uznemiravanja jedne djevojke, ali mu je rekao da ga niko nije udarao. U tom trenutku začuo se iz kancelarije vrisak, pa su zajedno tamo ušli i vidio je njegovog sestrića koji je plakao, sestru i jednog policajca, ali ne i Ž.V.. Svjedok je dalje naveo da su potom opet izašli u hodnik gdje se pojavio i policajac Ž. koji se uključio u razgovor, da bi se kasnije svi uputili kući, a Prelju je njegov otac prebacio u Urgentni blok jer je imao povrede po glavi. Tom prilikom u kući Đ. došao je i Ž.V. koji je rekao da je došao u stanicu policije kako bi spriječio Đ.da tuče P. tj. da ga „ne bi ubio“. Njemu nije poznato šta se dešavalo prije njegovog dolaska, ali je od strane svoje sestre obaviješten da je policajac Đ.tukao njegovog sestrića u njenom prisustvu, ali se ne može sjetiti da li mu je rekla ko je još od policajaca bio prisutan, a u prisustvu policajca Ž.a on nije razgovarao sa P..

U svom iskazu na glavnom pretresu svjedok je ponovio da njemu nije poznato kako se ponašai policajac Ž. u kancelariji, a nije se mogao se izjasniti kada je prvi put vidio Ž.a da li je to bilo unutar objekta ili napolje.

Svjedok O. M. je u svom iskazu na glavnom pretresu naveo da se sjeća predmetnog događaja i da ga je policajac Đ.zvao zato što je imao neke neprijatne pozive i pitao ga je da sazna čiji je to broj telefona. Naveo je da je policajac Đ. ispitivao u stanici oštećenog P.Đ. i tačno je da je u jednom momentu policajac Đ.uhvatio za bradu i vrat oštećenog i gurnuo ga je, da bi kasnije došao i Ž.V., koji toga dana nije bio u smjeni, a kasnije je saznao da je otac oštećenog zamolio Veljka da dođe u stanicu i vidi o čemu se radi.

Iz pravosnažne presude Osnovnog suda u Danilovgradu K.br. 276/09 od 04.06.2010. godine proizilazi da je navedenom presudom okrivljeni Đ.D. oglašen krivim zbog krivičnog djeka mučenje i zlostavljanje iz člana 167 st. 3 u vezi st. 2 KZ i osuđen na kaznu zatvora u trajanju od 3 mjeseca zato što je dana 31.08.2008. godine u službenim prostorijama Filijale Konik kao službeno lice zlostavljao oštećenog Đ.P. na način što je tokom razgovora sa oštećenim istom zadao više udaraca kojom prilikom je oštećeni zadobio laku tjelesnu povredu u vidu nagnječenja u desnom tjemeno sljepoočnom predjelu, crvenilo u predjelu zadnje strane vrata, crvenilo u lijevom sljepoočnom jagodičnom predjelu i rascjep bubne opne lijevog uha bez poremećaja sluha.

Iz dopisa Uprave policije – Sektora za ljudske resurse, pravna pitanja telekomunikacione i informacione sisteme od 04.07.2011. godine proizilazi da je rješenjem Uprave policije od 19.09.2008. godine Ž.V. raspoređen u Upravi policije na radnom mjestu br.767-stariji policajac I klase u Filijali Tuzin počev od 20.09.2008. godine, a rješenjem od 26.05.2011. godine je raspoređen na radno mjesto br. 763-stariji policajac I klase rukovodilac bezbjednosti sektora u Filijali Konik počev od 01.06.2011. godine.

Iz dopisa UP PJ Podgorica od 23.10.2013. godine proizilazi da službenik Ž.V. nije bio u smjeni, niti je bio radno angažovan dana 31.08.2013. godine (slobodan dan).

Iz dopisa UP PJ Podgorice od 15.11.2013. godine proizilazi da službenik Ž.V. nije bio u smjeni, niti je bio radno angažovan dana 31.08.2008. godine (slobodan dan).

Iz izvoda iz KE na ime okrivljenog izdatog od strane MUP-a Šavnik br. 243/13-201/2 od 24.10.2013. godine proizilazi da isti ranije nije osuđivan.

Sud je nakon ocjene navoda optužbe, odbrane okrivljenog, te ostalih provedenih dokaza, kako pojedinačno, tako i u njihovoj ukupnosti, mišljenja da u postupku nije dokazano da je okrivljeni izvršio krivično djelo stavljeno mu na teret.

Optužnim predlogom ODT-a Podgorica okrivljenom Ž. V. stavljeno je na teret da je izvršio krivično djelo nesavjestan rad u službi iz člana 417 st. 1 Krivičnog zakonika obzirom da je dana 31.avgusta 2008. godine u prostorijama Uprave policije Filijala Konik, kao službeno lice zaposleno u Upravi policije – stariji policajac I klase-vođa dežurne smjene u Filijali Konik u Ekspozituri za javni red i mir PJ Podgorica, očigledno nesavjesno postupao u vršenju službe na način što, suprotno čl. 2 st. 1 tačka 1 i 3 Zakona o policiji („Sl.list RCG“ br.28/05) nije vršio policijske poslove zaštite bezbjednosti građana i Ustavom utvrđenih sloboda i prava, te sprječavanja vršenja i otkrivanja krivičnih djela i prekršaja, tako što nije spriječio vršenje krivičnog djela zlostavljanje i mučenje iz člana 167 st. 3 u vezi st. 2 Krivičnog zakonika od strane Đ.D., kao službenog lica Uprave policije Filijala Konik, a na štetu Đ.P., kao lica sa kojim je u službenim prostorijama obavljan razgovor. Iz iskaza svjedoka Đ.P. proizilazi da je isti dana 31.08.2008. godine pozvan od strane službenika policije sa Konika O. M. koji mu je rekao da se javi u stanicu policije, što je on i uradio pa kada je tamo došao policajac Đ.ga je odmah udario pesnicom u predjelu stomaka i insistirao da prizna da je on sa svog broja telefona nekoga zvao i u narednih 40-minuta policajac Đ.ga je maltretirao, udarao drvenom palicom po glavi, pesnicom u predjelu lijevog uva, dok je policajac Ž. samo gledao i nije pokušao da spriječi svog kolegu, a što u bitnom proizilazi i iz iskaza svjedoka Đ.Š. koja je potvrdila da je u kancelariji policije vidjela svog sina kako sjedi na stolici i kako ga policajac Đ.više puta udara rukom i drvenom palicom u predjelu glave i to dok je policajac Ž. bio u kancelariji, dok se iz pravosnažne presude Osnovnog suda u Danilovgradu K.br. 276/09 od 04.06.2010. godine utvrđuje da je Đ.D. oglašen krivim zbog krivičnog djela mučenje i zlostavljanje iz člana 167 st. 3 u vezi st. 2 KZ i osuđen na kaznu zatvora u trajanju od 3 mjeseca zato što je dana 31.08.2008. godine u službenim prostorijama Filijale Konik kao službeno lice zlostavljao oštećenog Đ.P.na način što je tokom razgovora sa oštećenim istom zadao više udaraca kojom prilikom je oštećeni zadobio laku tjelesnu povredu u vidu nagnječenja u desnom tjemeno sljepoočnom predjelu, crvenilo u predjelu zadnje strane vrata, crvenilo u lijevom sljepoočnom jagodičnom predjelu i rascjep bubne opne lijevog uha bez poremećaja sluha.

Krivično djelo nesavjestan rad u službi iz člana 417 st. 1 Krivičnog zakonika vrši službeno lice koje kršenjem zakona ili drugih propisa ili opštih akata, propuštanjem dužnosti nadzora ili na drugi način očigledno nesavjesno postupa u vršenju službe, iako je bilo svjesno ili je dužno i moglo biti svjesno da usljed toga može nastupiti teža povreda prava drugog ili imovinska šteta, pa takva povreda, odnosno šteta u iznosu koji prelazi tri hiljade eura i nastupi. Predmetno krivično djelo pripada grupi krivičnih djela protiv službene dužnosti i mogu se izvršiti samo u vršenju službene dužnosti kada službeni lice koristi svoj položaj ili službeno ovlašćenje da bi izvršio krivično djelo. Kako u postupku nije sporno da je okrivljeni Ž.V. u označenom periodu radio kao stariji policajac I klase-vođa dežurne smjene u Filijali Konik u Ekspozituri za javni red i mir PJ Podgorica, dakle kao službeno lice, to se kao osnovno pitanje postavlja da li je okrivljeni predmetnom prilikom vršio službenu dužnost, odnosno očigledno nesavjesno postupao u vršenju službe.

Kako iz odbrane okrivljenog Ž. proizilazi da se on predmetne večeri nalazio u svojoj kući jer je imao slobodan dan, kada ga je oko 21:30 časova pozvao kolega Đ.D. i pitao ga za njegovog komšiju Đ.P., a onda je po molbi oca oštećenog pošao u službene prostorije Uprave policije-Filijala Konik gdje je zatekao oštećenog i svoje kolege Đ.D. i O. M., dakle sve van svog radnog vremena, a što proizilazi i iz dopisa UP PJ Podgorica od 15.11.2013. godine iz koga proizilazi da službenik Ž.V. toga dana nije bio u smjeni, niti je bio radno angažovan jer je imao slobodan dan, to je stanovište ovog suda da se postupanje, odnosno nepostupanje okrivljenog u takvoj situaciji nikako ne može vezati za njegovu službenu dužnost i obaveze predviđene Zakonom o policiji. Naime, zakonom o radu predviđeno je da maksimalno radno vrijeme u jednoj nedjelji iznosi 40 časova, osim ako aktom poslodavca nije bio propisan prekovremeni rad, što u konkretnom slučaju nije riječ, pa svako službeno lice van svog radnog vremena nema prava i obaveze koja su službenici dužni da poštuju. Dužnost službenika policije da vrše policijske poslove zaštite bezbjednosti građana i Ustavom utvrđenih sloboda i prava, te da sprječe vršenje krivčinog djela i dopinosti otkrivanju krivičnih djela i prekršaja, se može vezati za postojanje krivičnog djela nesavjestan rad u službi iz člana 417 st. 1 Krivičnog zakonika jedino u situaciji kada je taj službenik bio radno angažovan jer samo tada on postupa na osnovu ovlašćenja i pravila svoje službe.

Na drugačiji zaključak suda ne utiču ni odredbe člana 8 Kodeksa policijske etike, koji se inače ne pominje u činjeničnom opisu dispozitiva optužnog predloga, a koji predviđaju da je policijski službenik dužan i kada nije na dužnosti da samoinicijativno pruža pomoć svakom licu koje se nalazi u opasnosti, jer je u konkretnom slučaju riječ o skupu etičkih pravila koja dodatno ukazuju na obavezu savjesnog postupanja policajaca u bilo kojoj prilici, što nije sporno, jer je to inače i moralna dužnost svakog građanina da, ali koje nepostupanje ne znači postojanje krivičnog djela nesavjestan rad u službi iz člana 417 st. 1 Krivičnog zakonika, jer okrivljeni nije bio u prostorijama policijske stanice na Koniku u svojstvu službenog lica, već običnog građanina.

Sud je cijenio i ostale provedene dokaze, pa je našao da su isti bez uticaja na razjašnjenje ove krivično pravne stvari. Kako je sud u povom postupku donio oslobađajuću presudu to je oštećenog Đ.P.u pogledu postavljenog imovinsko pravnog zahtjeva uputio na redovnu grašansku parnicu shodno članu 239 ZKP-a, dok troškovi postupka padaju na teret budžetskih sredstva shodno članu 230 ZKP-a.

Na osnovu izloženog, a kako u postupku nije dokazano da je okrivljeni predmetnom prilikom bio dužan da vrši službenu dužnost, odnosno policijske poslove bliže opisane u dispozitivu presude, to je shodno članu 373 tačka 2 ZKP-a istog oslobodio od optužbe.

OSNOVNI SUD U PODGORICI

Dana 19.11.2013. godine
ZAPISNIČARSUDIJA
Slađana VlahovićJelena Perović Kovačević
Dostavna naredba
Primjerak presude dostaviti:

ODT Podgorica
Okrivljenom
braniocu
Oštećenom
Postupljeno dana __________________ 2013 godine.

Namještenik _______________________________.

Pravna pouka