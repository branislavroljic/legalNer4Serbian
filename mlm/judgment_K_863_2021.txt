K. br. 863/21
U IME CRNE GORE
Osnovni sud u Podgorici, sudija Ivana Becić, uz učešće zapisničarke Anđele Mitrović, u krivičnom postupku protiv optuženog V. G. , zbog krivičnog djela teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 26.04.2022. godine donio je
P R E S U D U
Optuženi:

V. G. , JMB xxxxxxxxxxxxx, od oca D. i majke D., rođene R., rođen xx.xx.xxxx. godine u Podgorici, sa prebivalištem u Podgorici, R. xx, državljanin Crne Gore, pismen, sa završenom srednjom školom, po zanimanju medicinski tehničar, neoženjen, bez djece, srednjeg imovnog stanja
Kriv je,

Što je:

Dana 23.aprila 2021. godine, oko 23,30 časova, u ulici Vaka Đurovića u Podgorici, ne pridržavajući se saobraćajnih propisa iz čl. 35 st. 1 i čl. 182 st. 2 Zakona o bezbjednosti saobraćaja na putevima, tako ugrozio saobraćaj da je doveo u opasnost život i tijelo ljudi, pa je kod drugog nastupila teška tjelesna povreda, na način što je, u pripitom stanju, pri koncetraciji od najmanje 0,51‰ alkohola u krvi, upravljao putničkim vozilom marke “Peugeot 308” registarske oznake PG .. XXX, desnom saobraćajnom trakom kružnog toka koji se nalazi u ulici Vaka Đurovića, iz pravca stadiona “Budućnosti” u pravcu grada, a da brzinu vozila nije prilagodio karakteristikama i stanju puta, vidljivosti i preglednosti, tako da vozilo može blagovremeno zaustaviti pred svakom preprekom koju pod datim okolnostima može da vidi, odnosno da vozilom upravlja na način kojim ne ugrožava bezbjednost saobraćaja, što je mogao učiniti da je istim upravljao brzinom manjom od 35.66 km/h, već se kretao brzinom od oko 49.00 km/h, usled kojih propusta je vozilom prešao preko desne ivice kolovoza, kada je udario pješake, oštećene J. B. i B. S. , koji su se kretali trotoarom, kojom prilikom je oštećena J. B. zadobila tešku tjelesnu povredu u vidu preloma kostiju desne potkoljenice, krvnog podliva u desnoj polovini čeonog predjela, razderine u kosmatom dijelu glave, krvnih podliva oba oka i nosa, praćenih krvarenjem iz nosa i potresa mozga, dok je oštećeni B. S. zadobio laku tjelesnu povredu u vidu oguljotine u predjelu lijevog koljena i krvnog podliva u lijevoj polovini čeonog i tjemenog predjela, pri čemu je okrivljeni bio svjestan da ovakvom svojom nepropisanom vožnjom može da ugrozi javni saobraćaj i dovede u opasnost život i tijelo ljudi, pa je na to pristao, svjestan zabranjenosti djela, dok je u odnosu na težu posledicu postupao sa svjesnim nehatom, obzirom da je bi svjestan da ista može nastupiti, ali je olako držao da do toga neće doći,
- čime je izvršio krivično djelo teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore
Pa mu sud za navedeno krivično djelo primjenom čl. 4 st. 2, čl. 13, čl. 15, čl. 32, čl. 42 st. 1, čl. 45, čl. 46, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 8 (osam) mjeseci i istovremeno određuje da se ona neće izvršiti, ako optuženi u roku od 2 (dvije) godine po pravosnažnosti presude ne učini novo krivično djelo.

Obavezuje se optuženi da plati troškove krivičnog postupka u iznosu od 170,50 eura, kao i na ime sudskog paušala iznos od 30,00 eura, sve u roku od 15 dana po pravosnažnosti presude, pod prijetnjom prinudnog izvršenja.

Oštećeni J. B. i S. B. se radi ostvarivanja imovinsko-pravnog zahtjeva upućuju na parnični postupak.

O b r a z l o ž e nj e
Optuženom V. G. je optužnicom Osnovnog državnog tužilaštva u Podgorici Kt. br. 1524/21 od 25.11.2021. godine stavljeno na teret izvršenje krivičnog djela teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore.

Nakon podizanja optužnice, državna tužiteljka, optuženi i njegov branilac su zaključili sporazum o priznanju krivice dana 25.02.2022. godine.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici optuženog, te da je optuženi V. G. u vrijeme, mjestu i na način opisan u izreci ove presude učinio krivično djelo teška djela protiv bezbjednosti javnog saobraćaja iz čl. 348 st. 1 u vezi čl. 339 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, zaključenog između stranaka i branioca, ovaj sud je cijenio da je predlog stranaka u vezi sa vrstom krivične sankcije prihvatljiv, jer je isti u skladu sa interesima pravičnosti, a krivična sankcija odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani optuženog, a koje je cijenila državna tužiteljka prilikom pregovaranja o vrsti i visini krivične sankcije i to njegove lične prilike, odnosno da se radi o licu mlađe starosne dobi, koje ranije nije osuđivano, te njegovo držanje poslije učinjenog krivičnog djela i s tim u vezi njegovo priznanje i izraženo kajanje, kojim je znatno doprinio bržem i efikasnijem vođenju krivičnog postupka, pa u odsustvu otežavajućih okolnosti, navedene olakšavajuće okolnosti i po nalaženju ovog suda opravdavaju izricanje uslovne osude, kojom mjerom će se u svemu ostvariti svrha kažnjavanja iz čl. 32 Krivičnog zakonika Crne Gore i na optuženog u dovoljnoj mjeri uticati da ubuduće ne vrši krivična djela, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Optuženi je obavezan da plati troškove krivičnog postupka u iznosu od 170,50 eura, od čega se iznos od 82,50 eura odnosi na ime troškova izrade nalaza i mišljenja po vještaku saobraćajne struke, iznos od 88,00 eura na ime troškova izrade nalaza i mišljenja po vještaku medicinske struke, te iznos od 30,00 eura na ime troškova sudskog paušala, koji je određen prema trajanju i složenosti postupka i imovnom stanju optuženog.

Sud je oštećene J. B. i S. B. shodno čl. 239 st. 2 Zakonika o krivičnom postupku uputio da imovinskopravne zahtjeve mogu ostvarivati u parničnom postupku, s obzirom na to da činjenice utvrđene u krivičnom postupku ne pružaju pouzdan osnov ni za potpuno ni za djelimično presuđenje, a njihovo utvrđivanje bi vodilo znatnom odugovlačenju postupka.

Shodno iznijetim razlozima, na osnovu čl. 303 st. 1 u vezi sa čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 26.04.2022. godine
ZAPISNIČARKA S U D I J A
Anđela Mitrović Ivana Becić
DN-a:

Po primjerak presude dostaviti:

- ODT Podgorica,
- Optuženom,
- Braniocu optuženog,
- Oštećenima,
- a/a.

Postupljeno dana: 27.04.2022. godine
Namještenik suda, ____________________
ZAPISNIČARKA S U D I J A
Anđela Mitrović,s.r. Ivana Becić,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Anđela Mitrović