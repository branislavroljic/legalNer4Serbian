Kv.br.509/19
U IME CRNE GORE
VIŠI SUD U PODGORICI, sudija Vesna Pean, kao predsjednik vanraspravnog vijeća, uz učešće savjetnice Ane Dragović, u krivičnom predmetu protiv optuženog U.Š., zbog krivičnog djela neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika Crne Gore, po optužnici Višeg državnog tužilaštva u Podgorici Kt.br.64/19 od 30.05.2019.godine, koju je na ročištu povodom odlučivanja o sporazumu o priznanju krivice zastupao državni tužilac Miloš Šoškić, nakon donošenja rješenja o usvajanju sporazuma o priznanju krivice dana 09.09.2019.godine, donio je dana 12.09.2019.godine
P R E S U D U
Optuženi U.Š., JMB....., od oca M. i majke L., rođene Ć., rođen....godine u P., sa prebivalištem u P., državljanin Crne Gore, neoženjen, pismen, završio srednju mašinsku školu, srednjeg imovnog stanja,
KRIV JE
Zato što je:

Dana 16.02.2019.godine, u Podgorici, svjestan svog djela čija je izvršenja htio, neovlašćeno radi dalje prodaje držao opojnu drogu marihuanu i amfetamin – supstance koje su Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (“Sl.list CG” broj 41/18 od 28.06.2018.godine) proglašena za opojnu drogu, na način što je nabavio marihuanu neto mase 40,223 grama i amfetamin, ukupne neto mase 0,373 grama, koja je služila daljoj prodaji, u čemu je u mjestu Bioče otkriven prilikom kontrole putnika u vozu od strane službenika policije,
- čime je izvršio krivično djelo neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore
Pa ga sud primjenom citirane zakonske odredbe, te odredbe čl.4, 32, 36, 36a, 42, 45 i 46 Krivičnog zakonika Crne Gore i čl. 226, 229 i 374 Zakonika o krivičnom postupku,
OSUĐUJE
Na kaznu zatvora u trajanju od 6 ( šest) mjeseci, koja kazna će se izvršiti tako što će je optuženi U.Š. izdržavati u prostorijama u kojima stanuje – ul......, a koje prostorije optuženi ne smije napuštati, osim u slučajevima propisanim zakonom kojim se uređuje izvršenje krivičnih sankcija.

Ukoliko optuženi jednom u trajanju od preko 6 (šest) časova ili dva puta u trajanju do 6 (šest) časova samovoljno napusti prostorije u kojima stanuje, sud će odrediti da ostatak kazne izdrži u Zavodu za izvršenje krivičnih sankcija.

Na osnovu člana 226 i 229 Zakonika o krivičnom postupku sud obavezuje optuženog da na ime troškova krivičnog postupka nastalih tokom istrage i tokom zaključivanja sporazuma o priznanju krivice Višem državnom tužilaštvu u Podgorici uplati iznos od 242,00 eura, kao i na ime paušala iznos od 100,00 eura, a na račun Vrhovnog državnog tužilaštva br.832-1187-31, te Višem sudu u Podgorici na ime paušala iznos od 100,00 eura, a na račun broj 832-7113-04, u roku od 15 dana po pravosnažnosti presude.

Na osnovu čl.75 st.1 i 300 st.7 Krivičnog zakonika Crne Gore sud optuženom U.Š. izriče:

MJERU BEZBJEDNOSTI – ODUZIMANJE PREDMETA
Od optuženog U.Š. ima se oduzeti opojna droga marihuana neto mase 40,223 grama i opojna droga amfetamin ukupne neto mase 0,373 grama, kao predmet izvršenja krivičnog djela, a koja droga se ima uništiti nakon pravosnažnosti presude i za koju zakon predviđa obavezno oduzimanje.

Protiv ove presude može se izjaviti žalba Apelacionom sudu Crne Gore u roku od 15 dana od dana prijema pismenog otpravka presude, samo u slučaju ako presuda nije u skladu sa zaključenim sporazumom između stranaka.

O b r a z l o ž e nj e
Optužnicom Višeg državnog tužilaštva u Podgorici Kt.br.64/19 od 30.05.2019.godine, optuženom U.Š. stavljeno je na teret izvršenje krivičnog neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika Crne Gore.

Dana 20.06.2019.godine državni tužilac u Višem državnom tužilaštvu dostavio je ovom sudu zajedno sa predmetnom optužnicom i sporazum o priznanju krivice Kt.br.64/19 od 30.05.2019.godine, zapisnik o saslušanju okrivljenog Kt.br.64/19 od 30.05.2019.godine i zapisnik o pregovaranju Kt.br.64/19 od 30.05.2019.godine.

Na ročištu za razmatranje sporazuma, održanom dana 09.09.2019.godine, sud je pročitao dokaze predložene optužnicom, i to: potvrdu o privremeno oduzetim predmetima Uprave policije, Grupe za kontrolu i bezbjednost na željeznici od 16.02.2019.godine, na ime U.Š.; izvještaj o hemijskom vještačenju Forenzičkog centra u Danilovgradu broj 917/16, te sporazum o priznanju krivice Kt.br.64/19 od 30.05.2019.godine, zapisnik o saslušanju okrivljenog Kt.br.64/19 od 30.05.2019.godine i zapisnik o pregovaranju Kt.br.64/19 od 30.05.2019.godine.

Iz sadržine izvedenih dokaza na koje optuženi i njegov branilac nijesu imali nikakvih primjedbi, sud je zaključio da je državni tužilac pružio dovoljno dokaza o krivici optuženog U.Š., te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika Crne Gore, na način, vrijeme i mjesto kako je to bliže opisano u izreci presude, a nakon što je u svemu prihvatio sporazum o priznanju krivice.

Prilikom odlučivanja o izboru vrste krivične sankcije i njene visine, a shodno čl.42 stav 1 KZ, koja je utvrđena za optuženog u skladu sa sporazumom o priznanju krivice zaključenom između stranaka, sud je našao da je predlog stranaka u vezi sa izrečenom krivičnom sankcijom - kaznom zatvora u trajanju od 6 (šest) mjeseci, koja kazna će se izvršiti tako što će je optuženi U.Š. izdržavati u prostorija u kojima stanuje – ul....., a koje prostorije optuženi ne smije napuštati, osim u slučajevima propisanim zakonom kojim se uređuje izvršenje krivičnih sankcija, prihvatljiv i u skladu sa interesima pravičnosti, a sankcija odgovara svrsi izricanja krivičnih sankcija. Naime, odmjeravajući navedenu krivičnu sankciju, sud je istu ublažio shodno članu 45 i 46 KZ-a, našavši prethodno da olakšavajuće okolnosti koje je utvrdio na strani optuženog i to činjenicu da je okrivljeni u vrijeme izvršenja krivičnog djela bio star 20 godina, da je jasno i nedvosmisleno priznao izvršenje krivičnog djela stavljenog mu na teret, čime je doprinio rasvjetljavanju ove krivično pravne stvari, kao i bržem i ekonomičnijem okončanju postupka, te da je kod istog pronadjena manja količina opojne droge, predstavljaju naročito olakšavajuće okolnosti, dok otežavajućih okolnosti na strani optuženog nije bilo. S tim u vezi, konkretna kazna je adekvatna težini učinjenog krivičnog djela i prednje iznijetim okolnostima na strani optuženog, pa sud nalazi da će se ovako izrečenom kaznom, ostvariti svrha kažnjavanja iz čl.32 KZ-a, odnosno da optuženi ubuduće neće vršiti krivična djela.

Kako je optuženi oglašen krivim, sud ga je shodno čl.226 i 229 ZKP-a obavezao da na na ime troškova krivičnog postupka nastalih tokom istrage i tokom zaključivanja sporazuma o priznanju krivice Višem državnom tužilaštvu u Podgorici uplati iznos od 242,00 eura, kao i na ime paušala iznos od 100,00 eura, a na račun Vrhovnog državnog tužilaštva br.832-1187-31, te Višem sudu u Podgorici na ime paušala iznos od 100,00 eura, a na račun broj 832-7113-04, u roku od 15 dana po pravosnažnosti presude.

Na osnovu čl.75 st.1 i 300 st.7 Krivičnog zakonika Crne Gore sud je optuženom U.Š. izrekao mjeru bezbjednosti – oduzimanje predmeta i to opojne droge marihuane neto mase 40,223 grama i opojne droge amfetamin ukupne neto mase 0,373 grama, kao predmet izvršenja krivičnog djela, koja droga se ima uništiti nakon pravosnažnosti presude i za koju zakon predviđa obavezno oduzimanje.

Sa izloženog, a shodno odredbi čl.303 stav 1 Zakonika o krivičnom postupku, odlučeno je kao u izreci presude.

ZAPISNIČAR PREDSJEDNIK VIJEĆA- SUDIJA
Ana Dragović s,r Vesna Pean s,r