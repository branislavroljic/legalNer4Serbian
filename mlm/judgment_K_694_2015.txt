K.br.694/15
U IME CRNE GORE
OSNOVNI SUD U PODGORICI, po sudiji Goranu Đukoviću, uz učešće namještenika suda, zapisničara Maraš Ane, u krivičnom predmetu protiv M. A., zbog krivičnog djela ugrožavanje javnog saobraćaja iz čl.339 st.3 u vezi st.1 Krivičnog zakonika Crne Gore, odučujući o optužnom predlogu Osnovnog državnog tužilaštva Kt.191/14 od 17.03.2014. godine (izmijenjenom na glavnom pretresu) koji je zastupala savjetnik ODT-a Podgorica, Popović Nađa, nakon glavnog, javnog pretresa, održanog dana 07.04.2016. godine u prisustvu zastupnika optužbe i branioca po službenoj dužnosti okrivljene M. A., adv. S. B., donio je i istog dana javno objavio

PRESUDU

Okrivljena: M. A., od oca G., JMB ..., rođena ... .godine u Podgorici, sa prebivalištem u Podgorici M. bb, državljanka Crne Gore, neosuđivana.

Na osnovu čl.373 stav 1 tačka 2 Zakonika o krivičnom postupku
OSLOBAĐA SE OD OPTUŽBE
Da je:

Dana 19.11.2013.godine, oko 21,00 časova u ulici Franca Rozmana u Podgorici, ne pridržavajući se saobraćajnih propisa iz čl.76 ZOBS-a na putevima ugrozila saobraćaj i dovela u opasnost život i tijelo ljudi, na način što upravljajući putničkim vozilom marke „Fiat Putno“ reg.oznaka PG ... iz pravca ul. Orijenske u pravcu ul. Prve proleterske nije držala potrebno odstojanje kada se kretala iza vozila marke „Wolksvagen“ reg.oznaka PG... kojim je upravljao oštećeni N. R., tako da vozilo može blagovremeno da uspori ili da zaustavi u slučaju da vozilo ispred nje uspori ili se zaustavi, usljed čega je došlo do sudara prednjeg desnog dijela vozila okrivljene i prednjeg lijevog bočnog dijela putničkog vozila marke „Wolksvagen“ registarskih oznaka PG ..., a koji je smanjio brzinu i vršio radnju skretanja ulijevo, kojom prilikom je oštećeni N. R. zadobio laku tjelesnu povredu u vidu ubodne rane u predjelu dlana lijeve šake, istegnuće vrata, nagnječenja glave i nagnječenja tijela, pri čemu je bila svjesna da svojom nepropisanom vožnjom može ugroziti javni saobraćaj i dovesti u opasnost život i tijelo ljudi, ali je olako držala da do toga neće doći.

- čime bi izvršila krivično djelo ugrožavanja javnog saobraćaja iz čl.339 st.3 u vezi st.1 Krivičnog zakonika Crne Gore.

Troškovi postupka u iznosu od 269,50 eura padaju na teret budžetskih sredstava suda.

Obrazloženje
Optužnim predlogom Osnovnog državnog tužilašta Ktm.191/14 o 17.03.2014.godine, okrivljenoj M. A. stavljeno je na teret izvršenje krivičnog djela ugrožavanje javnog saobraćaja iz čl.339 st.3 u vezi st.1 Krivičnog zakonika Crne Gore.

Zastupnik optužbe je na glavnom pretresu održanom dana 05.05.2015. godine precizirala činjenični opis dispizitiva optužnog akta u dijelu ličnih podataka okrivljene i činjeničnog opisa krivičnog djela koje se okrivljenoj stavlja na teret na način što je u dijelu ličnih podataka dodala da je ime oca G. dok u dijelu činjeničnog opisa krivičnog djela koje se okrivljenoj stavlja na teret u osmom redu odozgo nakon riječi „može da“ dodala riječ „blagoremeno“, a u desetom redu shodno nalazu i mišljenju sudskog vještaka saobraćajne struke nakon riječi „prednjeg lijevog“ dodala riječ „bočnog“, dok u jedanaestom redu nakon riječi „registarskih oznaka PG ... a koje“, dodala riječi „smanjio brzinu i“, dok je neposredno prije davanja završnih riječi precizirala činjenični opis dispozitiva optužnog akta, na način što je u jedanaestom i dvanaestom redu odozgo, umjesto riječi "polukružnog okretanja" stavila riječi "skretanja ulijevo", a dalje kako slijedi, dok je pravna kvalifikacija djela ostala nepromijenjena.

Zastupnik optužbe je u završnoj riječi u cijelosti ostala pri izmijenjenom optužnom predlogu jer stmatra da je dokazima provedenim na glavnom pretresu dokazano da je okrivljena izvršila krivično djelo koje joj je stavljeno na teret pa je predložila sudu da istu oglasi krivom i osudi po zakonu.

Branilac okrivljene po službenoj dužnosti, advokat B. S. je u završnoj riječi izjavio da predlaže da se optužena oslobodi krivične odgovornosti za predmetnu saobraćajnu nezgodu, jer iz nalaza i mišljenja dr Č. slijedi da optužena nije kriva za nastanak saobraćajne nezgode nego upravo drugi učesnik.

Rješenjem vanraspravnog vijeća usvojen je predlog Osnovnog dražavnog tužilaštva Podgorici da se okrivlenoj A. M. sudi u odsustvu, pri činjenici da je i pored preduzetih radnji okrivljena A. M. ostala nedostižna državnim organima, te da je od izvršenje djela prošlo više od godinu i četiri mjeseca, a da u tom periodu nije bilo moguće obezbijediti prisustvo okrivljene.

Sud je u dokaznom postupku proveo sledeće dokaze: pročitao zapisnik o uviđaju UP PJ Podgorica broj 1587/2013 od 25.11.2013.godine i izvršio uvid u skicu lica mjesta, pročitao nalaz i mišljenje sudskog vještaka medicinske struke dr N. K. od 22.01.2014.godine, pročitao nalaz i mišljenje sudskog vještaka saobraćajne struke V. Đ. od 10.02.2014.godine, pročitao izvještaj ljekara specijaliste KC CG na ime N. R. broj protokola 10648 od 19.11.2013.godine, pročitao uvjerenje o izvodu iz KE za okrivljenu izdato od Osnovnog suda u Podgorici – odjeljenje Prisa broj Ke.br.14/2014, pročitao dopunu nalaza i mišljenja sudskog vještaka saobraćajne struke V. Đ. od 15.01.2016. godine, pročitao nalaz i mišljenje stalnog sudskog vještaka saobraćajne struke dr. Č. G. od 25.06.2016. godine i saslušao vještaka saobraćajne struke V. Đ. i Č. G..

Sud je donio rješenje da se u dokaznom postupku ne saslušava svjedok oštećeni N. R. jer iz dopisa MUP-a od 09.06.2014.godine proizilazi da ne prolazi kroz prijavno-odjavnu evidenciju za upravne i unutrašnje poslove PJ Podgorica, a iz uviđajne dokumentacije proizilazi da je nastanjen u B., pa sud smatra da je činjenično stanje u dovoljnoj mjeri rasvijetljeno i bez saslušanja oštećenog a radi donošenja konačne odluke iz koga razloga se oštećeni nije saslušavao.

Iz zapisnika o uviđaju UP PJ Podgorica broj 1587/2013 od 25.11.2013.godine, proizilazi da su zapisnik sačinili službenici M. P. i J. A.. Lice mjesta je ul F.R. u neposrednoj blizini poljoprivredne apoteke. Dolaskom na lice mjesta zatekli su oba vozila i vozača i to pogonsko motorno vozilo PG . iskošeno u lijevo većim dijelom u lijevoj kolovoznoj traci gledano iz pravca ulice O. . Vozilo registarskih oznaka PG ... zatečeno jednim dijelom u desnoj kolovoznoj traci a drugim dijelom na autobuskom stajalištu prednjim dijelom okrenuto u pravcu kampa policije. Vozač vozila PG ... javio se u urgentni blok posle završenog uviđaja u 00,55 broj protokola 22969 LTP.

Uvidom u skicu lica mjesta proizilazi da je na istoj pod brojem 1.Zatečeni proložaj P.M.V ..., pod brojem 2. Zatečeni položaj P.M.V ..., pod brojem 3. Pravac kretanja P.M.V ..., pod brojem 4. Pravac kretanja P.M.V ..., pod brojem 5. Stajna tačka(poljporivredna apoteka).

Iz nalaza i mišljenja sudskog vještaka medicinske struke dr N. K. od 22.01.2014.godine, proizilazi da je N. R. zadobio sledeće povrede: ubodna rana u predjelu dlana lijeve šake, istegnuće vrata, nagnječenje glave, nagnječenje tijela. Navedene povrede predstavljaju u vrijeme nanošenja, procijenjene kako pojedinačno, tako i u svom ukupnom djelovanju, laku tjelesnu povredu. Ubodna rana u predjelu lijeve šake nastala je usled udara lijevim dlanom N. R. u oštri-šiljasti predmet u unutrašnjosti putničkog motornog vozila u kojem se imenovani nalazio. Istegnuće vrata nastalo je usljed prekomjernog(iznad anatomskih i fizioloških granica) savijanja i opružanja vrata, a zbog inercionog kretanja glave i vrata N. R. zbog nagle promjene brzine kretanja putničkog motornog vozila u kojem se imenovani nalazio. Nagnječenje glave i tijela nastalo je uslijed udara glavom i tijelom N. R. u tupo-tvrde predmete u unutrašnjosti putničkog motornog vozila u kojem se imenovani nalazio.

Iz nalaza i mišljenja sudskog vještaka saobraćajne struke V. Đ. od 10.02.2014.godine, proizilazi da su učesnici saobraćajne nezgode M. A. iz Podgorice, koja je upravljala pmv „Fiat Punto“, PG ..., i N. R., koji je upravljao pmv „Passat“, PG ... Kolovozni zastor je asfaltni, ravan, u vrijeme nezgode mokar, uslovi vožnje noćni, ulična rasvjeta u funkciji. Oba vozila kretala su se ul F. R., iz pravca ul.O. u pravcu ul. I Proleterske, pri čemu se vozilo „Passat“, PG ..., kretalo ispred vozila „Fiat Punsto“, PG ... Brzina vozila „Fiat Punto“, PG ... neposredno prije kontakta, imala je vrijednost od oko 42,00 km/h, Brzina vozila „Passat“ ... neposredno prije i u momentu kontakta, imala je vrijednost od oko 19 km/h. Do kontakta je došlo udarom(naletom) prednjeg desnog dijela vozila „Fiat Punto“; Pg ... na prednji lijevi bočni dio vozila „Passat“, PG... Zaustavni put vozila „Fiat punto“, PG ..., pri posjedovanoj brzini od oko 11,568(m/s), po mokrom kolovozu, iznosio bi oko:20,72(m), a vrijeme zaustavljanja trajalo bi oko 2,68(s), Na kolovozu prije mjesta kontakta nijesu evidentirani tragovi kočenja ili zanošenja vozila „Fiat Punto“, PG ..., znači da vozač tog vozila prije naleta na vozilo ispred sebe nije aktivirao radnu kočnicu, već je nalet ostvvaren posjedovanom brzinom o čemu svjedoče evidentirana oštećenja. Kako je kontakt ostvaren udarom(naletom) prednjeg desnog dijela vozila „Fiat Punto“ na prednji lijevi bočni dio vozila „Passat“, vještak nalazi da je vozač „Passat“, uz smanjivanje brzine, usmjerio vozilo prema lijevojo ivici kolovoza, što znači da je bočna lijeva strana vozila „Passat“ bila izložena prednjem desnom dijelu vozila „Fiat Punto“. Od momenta promjene smjera do mjesta kontakta vozilo „Passat“ moglo je preći rastojanje od oko 3,00(m) za vrijeme od oko 0,86(s). U momentu kada je vozilo „Passat“ počelo da mijenja smjer ulijevo, vozilo „Fiat Punto“ bilo je udaljeno od mjesta kontakta oko: 9,94(m). Rastojanje sa kojeg je vozač vozila „Fiat Punto“ bio obavezan da reaguje na kočnicu iznosi oko 21,00 metara. Sa rastojanja od 21,00(m), vozač vozila „Fiat Punto“, PG ..., zaustavio bi vozilo kočenjem, da se kretao brzinom izbjegavanja koja bi imala vrijednost od oko 40,52 (km/h). Iz prethodne analize uočava se podatak da vozač sa vozilom „Fiat Punto“ nije držao bezbjedno odstojanje iza vozila „Passat“, usled čega nije imao vremensko-prostornih uslova da izbjegne nalet na vozilo ispred sebe, jer bi mu zaustavni put bio duži od rastojanja na kome se nalazio iza vozila „Passat“. Vozač vozila „Passat“, PG ..., nije uticao na nastanak nezgode. Vještak je mišljenja da je opasna situacija pretvorena u saobraćjnu nezgodu, nastala na način što vozač vozila „Fiat Punto“, PG ... nije držao bezbjedno odstojanje iza vozila „Passat“, usled čega nije imao vremensko-prostarnih uslova da izbjegne nalet na vozilo ispred sebe, jer bi mu zaustavni put bio duži od rastojanja na kome se nalazio iza vozila „Passat“.Vozač vozilaa „Fiat Punto“, PG ..., nezgodu bi izbjegao da se kretao brzinom izbjegavanja od 40,52(km/h) i da je držao bezbjedno odstojanje od oko 21,00(m). Nadalje vještak je naveo da je takav način upravljanja vozilom od strane vozača vozila „Fiat Punto“, PG ..., posledica je greške u upravljanju i predstavlja osnovni i jedini uzrok nastanka nezgode. Vozač vozila „Passat“, PG ..., nije uticao na nastanak nezgode.

Iz dopune nalaza i mišljenja vještaka saobraćajne struke V. Đ. od 15.01.2016. godine proizilazi da je kroz vremensko-prostornu analizu dokazano da vozač sa vozilom "Fiat Punto" nije držao bezbjedno odstojanje iza vozila "Passat", usled čega nije imao vremensko-prostornih uslova da kočenjem izbjegne nalet na vozilo ispred sebe, jer bi mu zaistavni put bio dužio od rastojanja na kome se nalazio iza vozila "Passat". Početak promjene smjera kretanja vozila "Passat" na istoj kolovoznoj traci, uz prethodno smanjivanje brzine i usmjeravanje vozila ulijevo, vozač vozila "Fiat Punto" je morao uočiti putem upaljenih stop-svjetala, a vjerovatno i uključenog lijevog pokazivača pravca vozila "Passat", pri čemu vozač vozila "Passat" nije imao tehničkih uslova da kočenjem zaustavi vozilo prije mjesta kontakta. Vozač vozila "Fiat Punto" nije imao tehničkih uslova za izbjegavanje naleta i pored nebezbjednog odstojanja, pomjeranjem vozila prema desnoj, a ne prema lijevoj ivici kolovoza, dok tehničkih elemenata za izvršenje radnje-"polukružno okretanje", od strane vozača vozila "Passat" nije bilo. U odnosu na pitanje uzroka i doprinosa, kao i tumačenje odredbi Zakona o bezbjednosti saobraćaja, vještak je istako da su to pravna pitanja i da ih stoga nema pravo komentarisati.

Saslušan na glavnom prestresu, vještak saobraćajne struke V. Đ. je naveo da sa saobraćajnog aspekta ne postoji pokazivač polukružnog okretanja, postpji pokazivač pravca ulijevo i udesno, da u konkretnom slučaju nije bio u mogućnosti da se izjašnjava o tome da li je vozač marke "Wolksvagen" aktivirao pokazivač pravca ili ne, jer se isti aktivira željom ili pokretom vozača, dok se štop svijetla aktiviraju nezavisno od volje vozača, pritiskom na radnu kočnicu, što je dovoljan razlog, sa tehničkog aspekta, za vozilo koje se kreće iza, da vozilo ispred mijenja režim kretanja, bilo da smanjuje brzinu, bilo da preduzima neku drugu radnju za koju mu je potrebno aktiviranje raden kočnice.

Iz nalaza i mišljenja sudskog vještaka saobraćajne struke G. Č. 25.02.2016. godine, proizilazi da je analizom materijalnih podataka iz spisa utvrđeno da je vozilo "Fiat", prije sudara, voženo brzinom od oko 43,00 km/h, krećući se Ulicom Franca Rozmana od Orjenske ulice, da je vozilo "Fiat" započelo radnju preticanja vozila "Passat" lijevom saobraćajnom trakom, ali da je u tom trenutku vozač vozila "passat" započeo skretanje ulijevo, preko lijeve saobraćajne trake, brzinom ne većom od 24,00 km/h, kada se na toj traci nalazilo vozilo "Fiat" i bilo u fazi preticanja. u tom trenutku nastala ej opasna situacija, a vozač vpzila "Fiat" nije u cilju izbjegavanja sudara intezivno kočio, jer za ti nije imao vremensko prostornih mogućnosti, gdje dolazi do kontakta, ukazujući da je u cilju zaustavljanja vozila prije mjesta sudara sa vozilom "Passat", bilo neophodno da vozilo "Fiat" bude voženo brzinom manjom od 30,00 km/h. Na osnovu analize svih okolnosti koje karakterišu nastanak i razvoj predmetnog događaja, vještak je mišljenja da je nezgoda nastala kao posljedica propusta vozača vozila "Passat", koji je izvršio radnju skretanja ulijevo, u trenutku kada je to vozilo bilo preticano od strane vozila "Fiat". Vozač vozila "Passat" u svojoj izjavi je naveo da je u trenutku započetog skretanja ulijevo, smjera njegovog skretanja, izvidio stanje iza svog vozila, u kom kontekstu vještak ukazuje da je vozač vozila "passat" bio u mogućnosti da na lijevom spoljnjem vozačkom ogledalu izvidi stanje iza svog vozila, primjeti vozilo "Fiat" koje je bilo u fazi preticanja i odustane od skretanja ulijevo, čime bi nezgoda bila izbjegnuta. Vozač vozila "Fiat" je vršio preticanje vozila "Passat" na mjestu gdje je to uzdužnim oznakama na kolovozu (uzdužna isprekidana linija) dozvoljeno. Vozač vozila "Fiat" je vršio preticanje vozila "Passat" brzinom dozvoljenom za zonu nastanka nezgode i sa posjedovanom brzinom nije imao mogućnosti izbjegavanja nezgode. Činjenica je da je vozilo "Passat" usporavano i da je zauzelo poziciju uz uzdužnu isprekidanu liniju i vozač vozila "Fiat" je mogao imati sazanje da vozač vozila "Passat" ima namjeru da skretanja ulijevo, pa je vozač vozila "Fiat" mogao da uspori vožnju, jer je za to imao i vremenskih i prostornih mogućnosti, ili da obiđe vozilo "Passat" sa njegove desne strane, bez obzira da li je na vozilu "Passat" bio uključen lijevi pokazivač pravca ili ne, čime bi i nezgoda bila izbjegnuta, a što je isti propustio, u čemu se ogleda njegov doprinos, pri čemu činjenica, da li je na vozilu "Passat" bio uključen lijevi pokazivač pravca, i pored svih analiza nije mogla biti utvrđena na tačan i pouzdan način.

Saslušan na glavnom pretresu, vještak saobraćajne struke Č. G. je naveo da je na vozilu "Passat" došlo do oštećenja na prednjem lijevom dijelu u zoni prednjeg lijevog blatobrana lijevog fara, lijevog ugla prednjeg branika i poklopca motora u prednjem lijevom dijelu, a kao posljedica deformacija prednjeg lijevog blatobrana koji je morao doći u kontakt sa poklopcem motora, da se u konkretnom slučaju ne radi radi o oštećenjima čeonog dijela vozila "Passat", nego o oštećenjima na lijevom prednjem bočnom dijelu vozila "Passat", koje je u trenutku kontakta sa vozilom "Fiat" bilo ukošeno ulijevo, posmatrano za smjer nejgovog kretanja i u primarnom kontaktu kontaktiralo sa prednjim desnim bočnim dijelom vozila "Fiat". Stoga se sa sigurnošću može zaključiti da je vozilo "Fiat" u trenutku kontakta bilo sa lijeve strane vozilu "Passat" kompletnim gabaritima i bilo na lijevoj saobraćajnoj traci smjera kretanja vozila učesnika nezgode, kako je prikazano na strani 11 nalaza. Na vozilu "Fiat", što se može zaključiti iz zapisnika o uviđaju gdje su opisana oštećenja na oba vozila, je oštećen prednji bočni desni dio, a ne čeoni dio. Prilikom deformacija prednjeg desnog blatobrana vozila "Fiat" dolazi do potiskivanja tog blatobrana prema poklopcu motora koji u takvim sudarnim pozicijama mora pretrpjeti određena oštećenja u zoni desne strane, što sve ukazuje i na činjenicu da su na vozilu "Fiat", pored oštećenja koja su već navedena, odnosno oštećenja na prednjem desnom blatobranu i poklopcu motora, pričinjena i oštećenja na prednjim desnim vratima, prednjem desnom točku, pri čemu se ne navode oštećenja na čeonom dijelu vozila, već samo na prednjem desnom bočnom dijelu.

Iz izvještaja ljekara specijaliste KC CG na ime N. R. broj protokola 10648 od 19.11.2014.godine, proizilazi da je za N. R. dijagnoza na latinskom jeziku: Dystensio colli Vulnus punctum manus sin.

Iz uvjerenja o izvodu iz KE za okrivljenu izdato od Osnovnog suda u Podgorici – odjeljenje Prisa broj KE.br.14/2015, proizilazi da za A. M. u kaznenoj evidenciji ne postoje podaci.

Ocjenom navoda optužbe i odbrane, te svih provedenih dokaza, i to kako pojedinačno tako i u njihovoj međusobnoj vezi, po nalaženju suda u ovom postupku nisu potvrđeni činjenični navodi optužnog akta, iz kojeg razloga je sud okrivljenu M. A. oslobodio od optužbe, jer nije dokazano da je ista izvršila krivično djelo ugrožavanja javnog saobraćaja iz čl.339 st.3 u vezi st.1 Krivičnog zakonika Crne Gore.

Optužnim predlogom okrivljenoj je stavljeno na teret da je dana 19.11.2013.godine, oko 21,00 časova u ulici Franca Rozmana u Podgorici, ne pridržavajući se saobraćajnih propisa iz čl.76 ZOBS-a na putevima ugrozila saobraćaj i dovela u opasnost život i tijelo ljudi, na način što upravljajući putničkim vozilom marke „Fiat Putno“ reg.oznaka PG ... iz pravca ul. Orijenske u pravcu ul. Prve proleterske nije držala potrebno odstojanje kada se kretala iza vozila marke „Wolksvagen“ reg.oznaka PG ... kojim je upravljao oštećeni N. R., tako da vozilo može blagovremeno da uspori ili da zaustavi u slučaju da vozilo ispred nje uspori ili se zaustavi, usljed čega je došlo do sudara prednjeg desnog dijela vozila okrivljene i prednjeg lijevog bočnog dijela putničkog vozila marke „Wolksvagen“ registarskih oznaka PG ..., a koji je smanjio brzinu i vršio radnju skretanja ulijevo, kojom prilikom je oštećeni N. R. zadobio laku tjelesnu povredu u vidu ubodne rane u predjelu dlana lijeve šake, istegnuće vrata, nagnječenja glave i nagnječenja tijela.

Naime, u postupku je nesumnjivo utvrđeno da se okrivljena M. A. dana 19.11.2013. godine, u periodu oko 21 čas i 15 minuta, kretala Ulicom Franca Rozmana, u Podgorici, upravljajući putničkim motornim vozilom marke "Fiat "Punto, registarske oznake PG ..., kada je došlo do saobraćajne nezgode, sudara sa vozilom marke "Passat" kojim je u tom trenutku upravljao oštećeni, koji je, kao posljedice predmetne saobraćajne nezgode zadobio povrede: ubodna rana u predjelu dlana lijeve šake, istegnuće vrata, nagnječenje glave, nagnječenje tijela, koje u vrijeme nanošenja, procijenjene kako pojedinačno, tako i u svom ukupnom djelovanju, predstavljaju laku tjelesnu povredu.

Odbrana okrivljene M. A. je izostala u ovom krivičnom postupku, iz razloga jer je rješenjem vanraspravnog vijeća usvojen predlog Osnovnog državnog tužilaštva u Podgorici da se okrivljenoj sudi u odsustvu.

Nadalje, iz zapisnika o uviđaju UP PJ Podgorica broj 1587/2013 od 25.11.2013.godine, proizilazi da su na licu mjesta zatečena oba vozila i vozača i to pogonsko motorno vozilo PG ... iskošeno u lijevo većim dijelom u lijevoj kolovoznoj traci gledano iz pravca ulice Orijenske, a vozilo registarskih oznaka PG ... zatečeno jednim dijelom u desnoj kolovoznoj traci, a drugim dijelom na autobuskom stajalištu prednjim dijelom okrenuto u pravcu kampa policije. Dovođenjem u vezu sadržinu zapisnika, sa nalazom i mišljenjem sudskog vještaka saobraćajne struke G. Č. 25.02.2016. godine, iz kojeg proizilazi da je nezgoda nastala kao posljedica propusta vozača vozila "Passat", koji je izvršio radnju skretanja ulijevo, u trenutku kada je to vozilo bilo preticano od strane vozila "Fiat", da je okrivljena, kao vozač vozila "Fiat" izvršila preticanje vozila "Passat" na mjestu gdje je to uzdužnim oznakama na kolovozu (uzdužna isprekidana linija) dozvoljeno, i to brzinom dozvoljenom za zonu nastanka nezgode, pri čemu sa posjedovanom brzinom nije imala mogućnost izbjegavanja nezgode, ovaj sud je, cijeneći predočeni nalaz i mišlejnje kao jasan, precizan, objektivan, dat u skladu sa pravilima struke, i u krajnjem poklanjajući mu svoju vjeru, mišljena da u ovom postupku nije nesumnjivo dokazano da je okrivljena preduzela radnje koje su joj stavljene na teret, pa je shodno čl. 373 st.1 tačka 2 ZKP-a, okrivljenu oslobodio od optužbe. Ovo iz razloga i što je vještak Č., dovodeći u vezu oštećenja na vozilima, na glavnom pretresu pojasnio mehanizam nastanka saobraćajne nezgiode, navodeći da se sa sigurnošću može zaključiti da je vozilo "Fiat" u trenutku kontakta bilo sa lijeve strane vozilu "Passat" kompletnim gabaritima i bilo na lijevoj saobraćajnoj traci smjera kretanja vozila učesnika nezgode, jer je na vozilu kojim je upravljala okrivljena oštećen prednji bočni desni dio, a ne čeoni dio, pojašnjavajući u tom pravcu da je prilikom deformacija prednjeg desnog blatobrana vozila "Fiat" došlo do potiskivanja tog blatobrana prema poklopcu motora koji u takvim sudarnim pozicijama mora pretrpjeti određena oštećenja u zoni desne strane, što sve ukazuje i na činjenicu da su na vozilu "Fiat", pored oštećenja koja su već navedena, odnosno oštećenja na prednjem desnom blatobranu i poklopcu motora, pričinjena i oštećenja na prednjim desnim vratima, prednjem desnom točku, pri čemu se ne navode oštećenja na čeonom dijelu vozila, već samo na prednjem desnom bočnom dijelu.

Sud je cijenio i druge dokaze, prije svega nalaz i mišljenje sudskog vještaka saobraćajne struke V. Đ., ali ga nije prihvatio, prije svega jer je u suprotnosti sa nalazom i mišljenjem vještaka saobraćajne struke G. Č., kojem je poklonio svoju vjeru, a o čemu su već dati razlozi, pa s tim u vezi sud ističe da je odbijen predlog zastupnika optužbe da se usaglašavaju nalazi i mišljenja vještaka saobraćajne struke V. Đ. i Č. G. jer njihovi nalazi i mišljenja iako su suprotni u odnosu na odlučne činjenice, podložni ocjeni kako pojedinačno tako i u medjusobnoj povezanosti, pa sud nalazi da u konkretnom predmetu nije nužno usaglašavati nalaze i mišljenja navedenih vještaka, a ovo potkrepljuje i stav izražen u presudi Vrhovnog suda Bosne i Hercegovine broj 04 0 K 001048 11 Kžk od 16.01.2012. godine.

Sud je odluku o troškovima postupka temeljio na odredbi čl.230 st.1 ZKP-a pa troškovi u iznosu od 269,50 eura padaju na teret budžetskih sredstava suda a odnose se i to: 126,50 eura na ime nagrade vještacima saobraćajne struke i 143,00 eura na ime nagrade vještaku medicinske struke..

Imajući u vidu naprijed navedeno, a primjenom citiranih zakonskih propisa, odlučeno je kao u izreci presude.

OSNOVNI SUD U PODGORICI

Dana 07.04.2016.godine
SUDIJA
Goran Đuković s.r.

PRAVNA POUKA:

Protiv ove presude može se izjaviti žalba u roku
od 8 dana od dana prijema pisanog otpravka,
Višem sudu u Podgorici a preko ovog suda.

Z.T.O. Maraš Ana