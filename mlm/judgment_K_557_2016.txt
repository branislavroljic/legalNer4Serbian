K. br. 557/16
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje, kao zapisničara, u krivičnom postupku protiv okrivljenog G. L., zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 10.11.2016. godine, donio je
P R E S U D U
Okrivljeni: G. L., JMB ............., od oca N. i majke R., rođene Z., rođen .. .. 19.. godine u B. P., sa prebivalištem u B. - ul. J. P. bb, državljanin Crne Gore, razumije crnogorski jezik, koji je i njegov jezik, po zanimanju privatnik, oženjen, otac dvoje djece, srednjeg imovnog stanja, završio ekonomski fakultet, osuđivan presudom Osnovnog suda u Kotoru K. br. 588/09/07 od 08.12.2010. godine zbog krivičnog djela nedozvoljeno državanje oružja i eksplozivnih materija iz čl. 403 st. 1 Krivičnog zakonika (uslovna osuda), presudom Osnovnog suda u Kotoru K. br. 12/10/04 od 11.12.2010. godine zbog krivičnog djela teška tjelesna povreda iz čl. 151 st. 1 Krivičnog zakonika u sticaju sa krivičnim djelom mučenje i zlostavljanje iz čl. 167 st. 3 u vezi st. 1 Krivičnog zakonika (uslovna osuda), presudom Višeg suda u Podgorici K. br. 49/12 od 03.07.2012. godine zbog krivičnog djela nasilničko ponašanje iz čl. 399 Krivičnog zakonika u sticaju sa krivičnim djelima teška tjelesna povreda iz čl. 151 st. 1 Krivičnog zakonika i nedozvoljeno državanje oružja i eksplozivnih materija iz čl. 403 st. 1 Krivičnog zakonika (11 mjeseci i 15 dana zatvora) i presudom Osnovnog suda u Kotoru K. br. 525/11/08 od 05.06.2013. godine zbog krivičnog djela nasilničko ponašanje iz čl. 399 Krivičnog zakonika (uslovna osuda), protiv koga se ne vodi postupak za drugo krivično djelo, u pritvoru od 02.09.2016. godine od 13:00 časova po rješenju sudije za istragu Osnovnog suda u Podgorici Kri. br. 426/16 od 03.09.2016. godine.

Kriv je

Što je:

Dana 02.09.2016. godine, u Pg, u mjestu S., u vezilu marke "Nisan Navara" reg. oznaka BD .. ..., kojim je upravljao, svjestan svog djela čije je izvršenje htio, znajući da je njegovo djelo zabranjeno, neovlašćeno - suprotno čl. 5 st. 2 i čl. 33 Zakona o oružju na javnom mjestu nosio vatreno oružje pištolj marke "MAB - Espanola", model "D", kalibra 7,65 mm, fabričkog broja 25634 sa šest metaka u šaržeru, za koji pištolj nije imao izdat oružni list.

- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore i čl. 226, 229, 303 i 374 Zakonika o krivičnom postupku,
O S U Đ U J E
Na kaznu zatvora u trajanju od 3 (tri) mjeseca, u koju mu se uračunava vrijeme provedeno u pritvoru počev od 02.09.2016. godine od 13:00 časova, pa nadalje dok pritvor bude trajao.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

Shodno čl. 75 Krivičnog zakonika Crne Gore, sud okrivljenom izriče
MJERU BEZBIJEDNOSTI
Od okrivljenog se oduzima vatreno oružje - pištolj marke "MAB - Espanola", model "D", kalibra 7,65 mm, fabričkog broja 25634 sa šest metaka u šaržeru, kao predmeti koji su upotrijebljeni u izvršenju krivičnog djela.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1061/16 od 23.09.2016. godine okrivljenom G. L. stavljeno je na teret izvršenje krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 05.10.2016. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državni tužilac pružio dovoljno dokaza o krivici okrivljenog, te da je okrivljeni G. L. u vrijeme, mjesto i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog izeđu stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o porodičnom čovjeku, koji je oženjen, otac dvoje djece, te njegovo držanje poslije učinjenog krivičnog djela izraženo kroz prihvatanje odgovornosti i priznanje krivice, dok je kao otežavajuća okolnost cijenjena njegova ranija osuđivanost.

Shodno čl. 51 st. 1 Krivičnog zakonika Crne Gore okrivljenom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Okrivljenom je shodno zaključenom sporazumu i shodno čl. 75 Krivičnog zakonika Crne Gore izrečena mjera bezbijednosti - oduzimanje predmeta, odnosno vatrenog oružja pištolja marke "MAB - Espanola", model "D", kalibra 7,65 mm, fabričkog broja 25634 sa šest metaka u šaržeru, koji su upotrijebljeni prilikom izvršenja krivičnog djela.

Okrivljeni je obavezan da plati troškove krivičnog postupka u iznosu od 30,00 eura, koji se odnose na ime paušala kao dijela troškova krivičnog postupka, saglasno odredbi člana 226 i 229 Zakonika o krivičnom postupku.

Sa izloženog, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 10.11.2016. godine
ZAPISNIČAR S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja