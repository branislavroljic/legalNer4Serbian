K. br. 169/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog K. P., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 07.06.2021. godine, u prisustvu zastupnika optužbe M. I. - savjetnika u Osnovnom državnom tužilaštvu u Podgorici i okrivljenog, izrekao je i istog dana objavio,
P R E S U D U
Okrivljeni: K. P., JMB ..., od oca I. i majke D., rođene V., rođen 29.05.1984. godine u P. sa prebivalištem u P. - F. U. bb, državljanin Crne Gore, razumije crnogorski jezik, koji je i njegov jezik, ugostitelj, oženjen, otac dvoje djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 25. februara 2021. godine, oko 08.00 časova, u tržnom centru, u opštini T., svjestan svog djela, čije je izvršenje htio, znajući da je isto zabranjeno, suprotno naredbi kojom se određuju mjere za suzbijanje i sprečavanje opasne zarazne bolesti, i to čl. 3 st. 1 tač. 1 Naredbe Ministarestva zdravlja o izmjeni naredbe za preduzimanje privremenih mjera za sprečavanje unošenja u zemlju, suzbijanje i sprječavanje prenošenja novog koronavirusa ("Sl. list Crne Gore" br. 19/2021 od 24.02.2021. godine) u vezi čl. 1c st. 1 Naredbe Ministarstva zdravlja o izmjeni naredbe za preduzimanje privremenih mjera za sprečavanje unošenja u zemlju, suzbijanje i sprječavanje prenošenja novog koronavirusa ("Sl. list Crne Gore 16/2021 od 17.02.2021. godine), kojom se, u opštini T., naređuje zabrana rada privrednih društava i preduzetnika koji obavljaju ugostiteljsku djelatnost u ugostiteljskim objektima (restorani, kafane, kafeterije, hotelski restorani i slični ugostiteljski objekti), radi sprječavanja unošenja zaraznih bolesti u zemlju, suzbijanja i sprječavanja prenošenja u druge zemlje, kao i zaštite stanovništva od novog koronavirusa, otvorio ugostiteljski objekat "E.", gdje je uslužio više gostiju, kojom prilikom je zatečen i kontrolisan do strane policijskih službenika,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti čl. 287 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r z l o ž e nj e
Okrivljenom K. P. je optužnim predlogom Osnovnog državnog tužilaštva u Podgorici Kt. br. 328/21 od 01.03.2021. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu, predloživši sudu da okrivljenog oglasi krivim i da ga osudi po zakonu.

Okrivljeni K. P. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je vlasnik ugostiteljskog objekta "E.", koji se nalazi u okviru tržnog centra u T., te da je 25.02.2021. godine oko 8.00 časova, a po prethodnom dogovoru sa ostalim ugostiteljima iz T., otvorio svoj ugostiteljski objekat. U lokalu su bili moleri koji koji su trebali da izvode neke radove, kao i drugi gosti, pa su im poslužili piće za konzumiranje. Znao je da je naredbom Ministarsva zdravlja zabranjeno da lokali rade, ali su ugostitelji od presjednika opštine dobili čvrsto obećanje da neće biti problema. Žao mu je zbog cjelokupne situacije, nije mu bila namjera da krši zakon i ovakva greška mu se više neće ponovit.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde, ljudskih i manjinskih prava KE 981/2021 od 07.06.2021. godine, od koga zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni dana 25. februara 2021. godine, oko 08.00 časova, u tržnom centru, u opštini T., suprotno naredbi kojom se određuju mjere za suzbijanje i sprečavanje opasne zarazne bolesti, i to čl. 3 st. 1 tač. 1 Naredbe Ministarstva zdravlja o izmjeni naredbe za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa ("Sl. list Crne Gore" br. 19/2021 od 24.02.2021. godine) u vezi čl. 1c st. 1 Naredbe Ministarstva zdravlja o izmjeni naredbe za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa ("Sl. list Crne Gore 16/2021 od 17.02.2021. godine), kojom se, u opštini T., naređuje zabrana rada privrednih društava i preduzetnika koji obavljaju ugostiteljsku djelatnost u ugostiteljskim objektima (restorani, kafane, kafeterije, hotelski restorani i slični ugostiteljski objekti), radi sprečavanja unošenja zaraznih bolesti u zemlju, suzbijanja i sprečavanja prenošenja u druge zemlje, kao i zaštite stanovništva od novog koronavirusa, otvorio ugostiteljski objekat "E.", gdje je uslužio više gostiju, kojom prilikom je zatečen i kontrolisan do strane policijskih službenika.

Članom 3 stav 1 tačka 1 Naredbe Ministarstva zdravlja o izmjeni naredbe za preduzimanje privremenih mjera za sprječavanje unošenja u zemlju, suzbijanje i sprječavanja prenošenja novog koronavirusa ("Službeni list Crne Gore" broj 19/21 od 24.02.2021. godine) izmijenjen je čl. 1c st. 1 Naredbe Ministarstva zdravlja o izmjeni naredbe za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa ("Sl. list Crne Gore 16/2021 od 17.02.2021. godine), pa je propisana zabrana rada privrednih društava i preduzetnika koji obavljaju ugostiteljsku djelanost u ugostiteljskim objektima u Opštini T. (restorani, kafane, kafeterije, hotelski restorani i slični ugostiteljski objekti) izuzev propisanih izuzetaka. Time što je prekršio navedenu naredbu Ministarstva zdravlja za vrijeme trajanja opasne zarazne bolesti koja se lako prenosi tako da može zahvatiti veći broj ljudi, odnosno za vrijeme epidemije novog koronavirusa u Crnoj Gori, okrivljeni je prouzrokovao i zabranjenu posljedicu koja se ogleda u izazivanju apstraktne opasnosti za život i zdravlje ljudi.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da svojom radnjom, odnosno otvaranjem svog ugostiteljskog objekta "E.", 25.02.2021. godine i pružanjem ugostiteljskih usluga gostima, krši zabranu propisanu Naredbom o izmjeni naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa, Ministarstva zdravlja, od 24.02.2021. godine, a što je, imajući u vidu da je to učinio po prethodnom dogovoru sa ostalim ugostiteljima iako je bio svjestan postojanja predmetne zabrane, nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je oženjen i otac dvoje djece, te da je lošeg imovnog stanja, kao i njegovo držanje poslije učinjenog krivičnog djela izraženo kroz jasno i potpuno priznanje izvršenja krivičnog djela i ispoljeno kajanje, njegov raniji život i s tim u vezi neosuđivanost, koja je utvrđena iz izvoda iz registra kaznenih evidencija Ministarstva pravde, ljudskih i manjinskih prava KE 981/2021 od 07.06.2021. godine, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 07.06.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja