U IME CRNE GORE
K.br. 157/20
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog T.Z., koga brani R.M., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužilaštva u Podgorici Kt.br. 181/20 od 20.10.2020. godine, koju je na ročištu povodom odlučivanja o sporazumu o priznanju krivice zastupala Jovanović Maja državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 20.04.2021. godine, donio je
P R E S U D U
Optuženi:

T.Z., JMB ..., od oca R. i majke B., rođene Š., rođen ....godine u B...P..., sa prebivalištem u S..., ul. C...L... br...., državljanin Crne Gore, nautičar, nezaposlen, neoženjen, bez djece, završio srednju nautičku školu, lošeg imovnog stanja, neosuđivan
KRIV JE
Zato što je:

Dana 08.09.2020.godine u Baru, u svom vozilu marke “C...”,reg. br. PG ..., neovlašćeno radi prodaje držao opojnu drogu marihuanu - supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl.list CG br. 41/2018 od 26.06.2018. godine), proglašena za opojnu drogu, na način što je u vozilu držao kesicu u kojoj se nalazila marihuana u količini od 19,22 grama i dvije digitalne vage za precizno mjerenje, a što je sve predao ovlašćenim policijskim službenicima prilikom redovne kontrole, pri čemu je bio svjestan svog djela i htio njegovo izvršenje,
- čime je izvršio krivično djelo - neovlašćena proizvodnja, držanje i stavljanje u promet opojnih droga iz člana 300. stav 1. Krivičnog zakonika Crne Gore.

Pa ga sud primjenom citiranih zakonskih odredbi, te odredbi čl. 32, 33, 36, 36a, 42, 45 i 46, Krivičnog zakonika Crne Gore, te odredbi čl. 226., 229., 303. i 374. Zakonika o krivičnom postupku
O S U Đ U J E
Na kaznu zatovra u trajanju od 6 (šest) mjeseci, koja kazna će se izdržati tako što će istu izdržavati u prostrijama u kojima stanuje, pri čemu ne smije napuštati prostorije u kojima stanuje, osim u slučajevima propisanim zakonom kojim se utvrđuje izvršenje krivičnih sankcija, te da će sud ukoliko optuženi jednom u trajanju preko 6 časova ili dva puta u trajanju do 6 časova samovoljno napusti prostorije u kojima stanuje, odrediti da ostatak kazne izdrži u Upravi za izvršenje krivičnih sankcija.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime paušala Višem državnom tužilaštvu u Podgorici, uplati iznos od 50,00 eura, na račun Vrhovnog državnog tužilaštva broj 832-1187-31 i iznos od 50,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice
Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga marihuana ukupne neto mase 19,22 grama, i dvije digitalne vage za precizno mejrenje i to: jedna crne boje sa natpisom “Pocket Sale” i jedna crno sive boje bez oznake marke i modela, koja opojna droga i digitalne vage se imaju uništiti po pravosnažnosti presude donijete na osnovu sporazuma o priznanju krivice, kao predmeti upotrebljeni za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 181/20 od 20.10.2020. godine, optuženom T.Z., stavljeno je na teret izvršenje produženog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 12.04.2021. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 20.04.2021. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije – CB Bar broj 215/20-3/582 od 08.09.2020.godine, potvrdu o privremeno oduzetim predmetima Uprave policije – CB Bar br 215/20-3/579 od 08.09.2020.godine, izvještaj o hemijskom vještačenju Forenzičkog centra u Danilovgradu br. 2453/20 od 07.10.2020. godine i izvršio uvid u fotodokumentaciju koja je sastavni dio izvještaja, izvod iz kaznene evidencije za optuženog T.Z., Ministarstva prave Crne Gore broj 05/2-041-14502/20 od 02.12.2020. godine, zapisnik o pregovararanju Kt.(sp)br. 26/21 od 12.04.2021. godine, zapisnik o priznanju krivice Kt.(sp)br. 26/21 od 12.04.2021. godine i sporazum o priznanju krivice Kt.(sp)br. 26/21 od 12.04.2021.godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1 Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog, sud je najprije u smislu čl. 42. Krivičnog zakonika Crne Gore, cijenio sve okolnosti od kojih zavisi da kazna bude manja ili veća (olakšavajuće i otežavajuće okolnosti) u okviru zakonom propisanog minimuma i maksimuma za predmetno krivično djelo, pa je od olakšavajućih okolnosti na strani optuženog cijenio njegovu mladost (1997.godište), njegov raniji život tj. neosuđivanost, a što je sud utvrdio iz izvoda iz Kaznene evidencije za optuženog, te priznanje izvršenja krivičnog djela, prihvatanje krivice i iskreno kajanje za učinjeno krivično djelo, što je dovelo do efikasnog okončanja postupka, dok otežavajućih okolnosti nije bilo, pa po ocjeni suda naprijed navedene olakšavajuće okolnosti u svojoj ukupnosti, predstavljaju naročito olakšavajuće okolnosti, koje su opravdavale ublažavanje kazne optuženog ispod zakonom propisanog minimuma za predmetno krivično djelo, a sve shodno čl. 45. i 46. Krivičnog zakonika Crne Gore, te da će se i kaznom zatvora u trajanju od 6 (šest) mjeseci, koju će optuženi izdržavati u prostorijama u kojima stanuje, ostvariti svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore, uz upozorenje optuženom da ne smije napuštati prostorije u kojima stanuje, osim u slučajevima propisanim Zakonom, koji uređuje izvršenje krivičnih sankcija, s tim što ukoliko optuženi jednom u trajanju preko šest časova ili dva puta u trajanju do šest časova, samovoljno napusti prostorije u kojima stanuje, sud će odrediti da ostatak kazne zatvora izdrži u Upravi za izvršenje krivičnih sankcija.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to opojne droge marihuane u količini od 19,22 grama i dvije digitalne vage za precizno mjerenje i to: jedna crne boje sa natpisom “Pocket Sale” i jedna crno sive boje bez oznake marke i modela, što se ima uništiti po pravosnažnosti presude donijete na osnovu sporazuma o priznanju krivice, kao predmeti upotrebljeni za izvršenje krivičnog djela.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, iznos od po 50,00 eura, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 20.04.2021.godine
Zapisničar S U D I J A
Novčić Slobodanka Tabaš Predrag
DN-a, po primjerak:

- VDT Podgorica,
-Optuženom,
- Braniocu optuženog,
- A/A.

Postupljeno, dana __________ godine