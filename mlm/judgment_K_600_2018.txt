K. br. 600/18
U IME CRNE GORE
OSNOVNI SUD U PODGORICI, po sutkinji Željki Jovović, uz učešće samostalne referentkinje Danijele Rajković kao zapisničarke, u krivičnom predmetu protiv okrivljenog B. R., zbog izvršenja krivičnog djela teška krađa iz čl. 240 st. 1 tač. 1 Krivičnog zakonika Crne Gore, po optužnici ODT Cetinje Kt. br. 110/18 od 06. 09. 2018. godine, nakon pravosnažnosti rješenja o usvajanju sporazuma o priznanju krivice, dana 18. 12. 2018. godine donio je

P R E S U D U
Okrivljeni:

B. R., JMB xxxxxxxxxxxxx, od oca D. i majke Lj., rođene M., rođen xx. xx. 19xx. godine u Đ., K., sa prebivalištem u A. I. n. bb, državljanin Srbije, pismen, završio Srednju ugostiteljsku školu, neoženjen, bez djece, srednjeg imovnog stanja, neosuđivan, u pritvoru po rješenju sudije za istragu Osnovnog suda u Cetinju Kri. br. 115/18 od 10. 08. 2018. godine, koji pritvor se računa od 08. 08. 2018. godine, od 20:30 časova.

Kriv je

Što je:

U noći između 12/13. juna 2018. godine, oko 00:00 časova, u mjestu zv. "Ivanova korita", opština Cetinje, u namjeri da oduzimanjem i prisvajanjem tuđih pokretnih stvari, u iznosu od preko 150,00 eura, sebi pribavi protivpravnu imovinsku korist, svjestan svog djela i njegove zabranjenosti čije je izvršenje htio, provalio u hotel "M. R.", vlasništvo oštećenog D. Č. iz C., u kojem hotelu je u prethodnom periodu bio zaposlen kao konobar, na način što je metalnim klinom, kao podesnim sredstvom djelovao na metalnu ručicu prozora na podrumskim prostorijama navedenog hotela i kroz isti ušao u unutrašnjost hotela, a potom stepenicama iz podruma došao do otvora na kojem je bila drvena portela, te je istu primjenom fizičke sile pomjerio i tako ušao u prostorije kuhinje, kroz koju je došao do šanka u restoranskom dijelu hotela, da bi iz novčanika koji se nalazio na šanku oduzeo i prisvojio novac u iznosu od 50,00 eura, a potom kroz restoran došao do drvenog paravana koji odvaja prostor restorana od recepcije, koji paravan je primjenom fizičke sile pomjerio i tako ušao u prostoriju recepcije, gdje je upotrebom podesnog sredstva obio bravu ormara u kojem su se nalazili ključevi od kancelarije iza recepcije, kao i od sefa koji se nalazio u istoj, te tako ušao u kancelariju i iz sefa oduzeo i prisvojio novac u iznosu od 1.694,16 eura, a potom se vratio do recepcije, gdje je upotrebom podesnog sredstva obio bravu škafa u kojem se nalazio manji sef, te ključem koji se nalazio u bravici sefa, otključao isti i iz sefa oduzeo i prisvojio novac u iznosu od 223,67 eura, kao i mobilni telefon marke "Nokia 230", IMEI br. xxxxxxxxxxxxxxxx, koji se nalazio na recepciji, da bi potom, u cilju prikrivanja tragova izvršenja krivičnog djela, raskačio kablove resivera od video nadzora, koji je odnio sa sobom i izašao kroz prozor kancelarije, nakon čega se udaljio u nepoznatom pravcu, čime je za ukupan iznos od 1.967,83 eura sebi pribavio protivpravnu imovinsku korist, a oštećenom za isti iznos pričinio imovinsku štetu,
- čime je izvršio krivično djelo teška krađa iz čl. 240 st. 1 tač. 1 Krivičnog zakonika Crne Gore.

Pa ga sud na osnovu čl. 4 st. 2, čl. 32, 36, 42 i 51 Krivičnog zakonika Crne Gore, te čl. 226, 229, 239 i 374 Zakonika o krivičnom postupku,
O S U Đ U J E
Na kaznu zatvora u trajanju od 7 (sedam) mjeseci, u koju kaznu se uračunava vrijeme provedeno u pritvoru od 08. 08. 2018. godine od 20:30 časova, pa nadalje.

Obavezuje se okrivljeni da plati po osnovu troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom prinudnog izvršenja, dok će sud o troškovima koji se odnose na nagradu braniocu postavljenom po službenoj dužnosti, odlučiti posebnim rješenjem shodno čl. 227 st. 2 Zakonika o krivičnom postupku.

Obavezuje se okrivljeni da na ime imovinskopravnog zahtjeva oštećenom D. Č. isplati iznos od 1.967,83 eura.

O b r a z l o ž e n j e
Osnovno državno tužilaštvo u Cetinju je optužnicom Kt. br. 110/18 od 06. 09. 2018. godine stavilo na teret okrivljenom B. R., izvršenje krivičnog djela teška krađa iz čl. 240 st. 1 tač. 1 Krivičnog zakonika Crne Gore.

Nakon podnošenja optužnog akta sudu, državna tužiteljka u ODT-u Podgorica, okrivljeni i njegov branilac su zaključili sporazum o priznanju krivice dana 27. 11. 2018. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog B. R. i da je okrivljeni u vrijeme, mjesto i na način opisan u izreci ove presude učinio krivično djelo teška krađa iz čl. 240 st. 1 tač. 1 Krivičnog zakonika Crne Gore.

Odlučujući o kazni iz sporazuma o priznanju krivice, zaključenog između stranaka i branioca, u koju kaznu je shodno čl. 51 Krivičnog zakonika Crne Gore, uračunato vrijeme provedeno u pritvoru, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a sankcija odgovara svrsi izricanja krivičnih sankcija, imajući pritom u vidu okolnosti koje stoje na strani okrivljenog, a koje je cijenila državna tužiteljka prilikom pregovaranja o kazni, i to njegovu mladost, obzirom da je tek napunio 22 godine, priznanje, iskreno žaljenje i neosuđivanost, dok otežavajućih okolnosti na strani okrivljenog nije našao, pa će se i po nalaženju ovog suda sa kaznom zatvora u trajanju od 7 (sedam) mjeseci na okrivljenog u dovoljnoj mjeri uticati da ubuduće ne čini krivična djela, čime će biti ostvarena svrha kažnjavanja iz čl. 32 Krivičnog zakonika Crne Gore u vezi sa opštom svrhom propisivanja i izricanja krivičnih sankcija u smislu čl. 4 st. 2 Krivičnog zakonika Crne Gore.

Imajući u vidu da je u toku postupka nesporno utvrđeno da je kritičnom prilikom iz hotela "M. R.", vlasništvo oštećenog D. Č., iz C., otuđen novac u iznosu od 1.967,83 eura, na koji iznos je oštećeni i ispostavio imovinsko pravni zahtjev, to je sud shodno čl. 239 Zakonika o krivičnom postupku, obavezao okrivljenog da na ime imovinskopravnog zahtjeva isplati oštećenom navedeni iznos.

Okrivljeni je obavezan na plaćanje troškova krivičnog postupka u iznosu od 30,00 eura, koji iznos se odnosi na ime sudskog paušala kao dijela troškova krivičnog postupka, koji iznos je odmjeren shodno dužini trajanja postupka, složenosti predmeta i imovinskim prilikama okrivljenog, dok će sud o troškovima koji se odnose na nagradu braniocu postavljenom po službenoj dužnosti, odlučiti posebnim rješenjem shodno čl. 227 st. 2 Zakonika o krivičnom postupku.

Sa iznijetih razloga, na osnovu čl. 303 st. 1 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 18. 12. 2018. godine.

ZAPISNIČARKA SUTKINJA
Danijela Rajković,s.r. Željka Jovović,s.r.

PRAVNA POUKA: Protiv ove presude je dozvoljena žalba
samo ako presuda nije u skladu sa
zaključenim sporazumom.

ZTO: Danijela Rajković
ZAPISNIČARKA SUTKINJA
Danijela Rajković Željka Jovović
DN-a: Primjerak presude dostaviti:

- ODT Podgorica,
- Okrivljenom i braniocu adv. N. M.,
- Oštećenom,
- a/a
Postupljeno dana __________________
Namještenik suda __________________