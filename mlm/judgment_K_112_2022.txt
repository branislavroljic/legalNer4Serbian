CRNA GORA
OSNOVNI SUD U ROŽAJAMA

K.br. 112/22
U IME CRNE GORE
OSNOVNI SUD U ROŽAJAMA, i to predsjednik suda, sudija Mirsad Mujević, sa zapisničarkom Merimom Hadžić, u krivičnom predmetu protiv okrivljenog D. M.iz R., zbog krivičnog djela zloupotreba znaka za pomoć i znaka za opasnost iz čl. 406 Krivičnog zakonika Crne Gore, po optužnom predlogu Osnovnog državnog tužilaštva u Rožajama Kt.br. 163/22 od 28.12.2022. godine, nakon održanog glavnog i javnog pretresa, u prisustvu savjetnika u ODT-u Rožaje, Harisa Ćemana iz Rožaja i okrivljenog, dana 16.03.2023. godine, donio i javno objavio

P R E S U D U
Okrivljeni:

D.M., JMB ... , od oca N. i majke S., rođene M., rođen ... . godine, u B., sa prebivalištem u naselju C. br. ... , O. R., državljanin C.G., razumije crnogorski jezik, koji je i njegov maternji jezik, po zanimanju frizer, oženjen, bez djece, pismen, sa završenom SSS, srednjeg imovnog stanja, neosuđivan.

KRIV JE
Što je:

dana 27.12.2022. godine, u 03:52h, u Rožajama, u uračunljivom stanju, svjestan svog djela čije je izvršenje htio, iako je znao da je njegovo djelo zabranjeno, zloupotrijebio znak za pomoć i znak za opasnost i time izazvao preduzimanje nepotrebnih mjera Uprave policije - OB Rožaje, na način što je sa svog mobilnog telefona br. ... pozvao dežurnu službu Uprave policije - OB u Rožajama, na broj telefona 122 i dao lažno obavještenje da se u mjestu Crnja, Opština Rožaje, dogodilo ubistvo, te da je on ubio svoju ženu, a zatim prekinuo poziv, nakon čega su službenici policije odmah pošli do njegove kuće u mjestu Carine, radi vršenja provjera, a zatim i u mjestu Brezovačko brdo, da bi nakon toga on sam došao u prostorije OB Rožaje, kada je utvrđeno da se radi o lažnom obavještenju,
- čime je izvršio krivično djelo zloupotreba znaka za pomoć i znaka za opasnost iz čl. 406 Krivičnog zakonika Crne Gore.

Pa mu sud na osnovu pomenutog zakonskog propisa, te primjenom čl. 4, 5, 13, 14, 15, 32, 36, 42, 52, 53 i 54 Krivičnog zakonika Crne Gore i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 45 (četrdesetpet) dana i istovremeno određuje da se kazna neće izvršiti ukoliko osuđeni u roku od jedne godine ne izvrši novo krivično djelo.

Obavezuje se okrivljeni da plati u korist Budžeta Crne Gore na ime troškova krivičnog postupka paušalni iznos od 30,00 eura, sve prednje u roku od 15 dana po pravosnažnosti ove presude.

O b r a z l o ž e nj e
Osnovno državno tužilaštvo iz Rožaja, podnijelo je ovom sudu optužni predlog Kt.br. 163/22 od 28.12.2022. godine, protiv okrivljenog D. M. iz R., zbog krivičnog djela zloupotreba znaka za pomoć i znaka za opasnost iz čl. 406 Krivičnog zakonika Crne Gore.

Zastupnik optužbe je naveo da ostaje pri podnijetom optužnom predlogu, jer je dokazano da je okrivljeni izvršio krivično djelo, za koje je krivično odgovoran, predlažući sudu da istog oglasi krivim i izrekne mu uslovnu osudu kojom će mu utvrditi kaznu zatvora u trajanju od 45 dana, čije se izvršenje odlaže na period od godinu dana pod uslovom da ne izvrši novo krivično djelo.

Okrivljeni D. M. priznao je izvršenje krivičnog djela koje mu je optužbom stavljeno na teret. Istakao je da je dana 27.12.2022. godine, oko 03:52h, sa svog broja telefona ... pozvao dežurnu službu Uprave policije - OB Rožaje, na broj telefona 122 i da im je rekao da je ubio svoju suprugu, nakon čega je isključio razgovor. Istakao je da se nije predstavljao, niti da je bilo šta rekao policiji, te da se ne sjeća gdje je tada bio, jer je bio u alkoholisanom stanju. Da je vidio da ga je policija tražila kod kuće, nakon čega je otišao u stanicu policije kako bi se javio, gdje je i lišen slobode. Naveo je da je oženjen, da sa suprugom živi u skladnim odnosima i da među njima nikada nije bilo svađe. Izrazio je žaljenje i kajanje zbog izvršenog krivičnog djela, uz obećanje da u buduće neće ovako nešto raditi.

Na glavnom pretresu sud je izveo sledeće dokaze: pročitao službenu zabilješku Uprave policije - OB Rožaje od 27.12.2022. godine, pročitao izvod iz kaznene evidencije na ime okrivljenog i saslušao u svojstvu svjedoka R. K. iz R..

Sud je cijeneći izvedene dokaze, pojedinačno i u vezi sa ostalim izvedenim dokazima, shodno čl. 370 ZKP-a, utvrdio činjenično stanje kao u izreci presude.

Iz službene zabilješke Uprave policije - OB Rožaje od 27.12.2022. godine, proizilazi da je dana 27.12.2022. godine, u 03:52h, dobijen telefonski poziv sa mobilnog broja ... , sa koga je muška osoba upitala da li je dobio policiju, te da je nakon dobijenog potvrdnog odgovora, isto lice saopštilo da je počinilo ubistvo svoje supruge u mjestu Crnja, nakon čega je poziv prekinut. Nakon poziva su upućene patrole policije u mjestu Crnja, te da se u međuvremenu, od strane policijskog službenika došlo do podatka da je poziv uputilo lice D. M., od oca N., naselje C., R.. Oko 04:45h, navedeno lice se javilo u stanicu policije, raspitujući se zbog čega ga policija traži, te je isto reklo da može da ubije koga god hoće i da policija sa tim nema ništa.

Iz iskaza svjedoka R. K. iz R., proizilazi da isti radi kao vođa smjene u dežurnoj službi Uprave policije - OB Rožaje, te da je dana 27.12.2022. godine, u 03:52h, dok je bio na radnom mjestu, dobio poziv na lokalnom telefonu dežurne službe 122 i da je na istom identifikovan broj telefona ... , sa kojeg je poziv upućen. Da je tom prilikom muško osoba upitala da li je dobila policiju, nakon što je dobio potvrdan odgovor, isti rekao da se u Crnji dogodilo ubistvo, da je ubio svoju ženu, nakon čega je prekinuo poziv. Istakao je da je izvršio provjeru telefonskog broja preko aplikacije „V.“, kojom prilikom je utvrdio da se radi o D. M., od oca N., iz mjesta C., jer je istog prepoznao sa prikazane slike na „V.“. Da je odmah uputio dvije patrole policije, odnosno četiri policajca, kod kuće D. M., koji su se nakon određenog vremena vratili i obavijestili ga da im je N., otac D., rekao da se D. svađao sa ženom na spratu kuće i da su poslije pola noći izašli da šetaju šumom. Naveo je da je ponovo policajce poslao u mjesto „B. b.“, kako bi isti izvršili provjeru i utvrdili da li ima bilo šta sumnjivo. Istakao je da je u međuvremenu, oko 04:45h, u stanicu policije OB Rožaje došao D., koji se raspitivao zašto ga policija traži, navodeći da može da ubije koga god hoće i da policija sa tim nema ništa.

Iz izvoda iz kaznene evidencije na ime okrivljenog proizilazi da isti do sada nije osuđivan.

Naprijed navedene dokaze sud je u cjelosti prihvatio kao tačne, jasne i objektivne, ničim dovedene u sumnju.

Naime, okrivljeni u potpunosti priznaje izvršenje krivičnog djela stavljenog mu na teret, detaljno opisujući način na koji je isto izvršio.

Priznanje okrivljenog u potpunosti je potvrđeno ostalim provedenim dokazima, pa je sud našao da u radnji istog stoje svi elementi bića krivičnog djela zloupotreba znaka za pomoć i znaka za opasnost iz čl. 406 Krivičnog zakonika Crne Gore.

Cijeneći psihički odnos okrivljenog prema učinjenom djelu, sud je utvrdio da je isti bio svjestan da svojom radnjom čini zabranjenu djelatnost, što je u konkretnom slučaju i htio, kako je to i potvrdio u svojoj odbrani, čime su se u njegovoj radnji, pored objektivnih, stekli i svi subjektivni elementi bića krivičnog djela stavljenog mu na teret.

Prilikom izricanja uslovne osude, kao mjere upozorenja okrivljenom za izvršeno krivično djelo, imajući u vidu svrhu kažnjavanja i uzimajući u obzir sve okolnosti koje utiču da kazna bude manja ili veća (olakšavajuće i otežavajuće okolnosti), predviđene čl. 42 KZ CG, sud je na strani okrivljenog kao olakšavajuće okolnosti cijenio priznanje za izvršeno krivično djelo i izraženo kajanje zbog istog, njegove lične i porodične prilike i raniju neosuđivanost, dok otežavajućih okolnosti na strani istog nije bilo, pa mu je sud u tom smislu, vodeći računa o svrsi uslovne osude u okviru opšte svrhe krivičnih sankcija izrekao uslovnu osudu, utvrđujući mu kaznu zatvora u trajanju od 45 dana, za jednu godinu, ubijeđen da će se upozorenjem uz prijetnju kaznom dovoljno uticati na okrivljenog da više ne vrši krivična djela, a ovo shodno čl. 32 i 52 u vezi čl. 4 KZ CG.

Na osnovu čl. 229 u vezi čl. 226 st. 3 ZKP-a, sud je obavezao okrivljenog da na ime troškova krivičnog postupka plati paušalni iznos od 30,00 eura, imajući u vidu trajanje i složenost krivičnog postupka.

OSNOVNI SUD U ROŽAJAMA

Dana 16.03.2023. godine.

Zapisničar PREDSJEDNIK SUDA - SUDIJA
Merima Hadžić s.r. Mirsad Mujević s.r.

PRAVNA POUKA: Protiv ove presude može se izjaviti žalba u roku od 8 dana od dana prijema iste, i to Višem sudu u Bijelom Polju, a preko ovog suda.