Kž.br. 115/2016
U IME CRNE GORE
APELACIONI SUD CRNE GORE, kao drugostepeni krivični, u vijeću sastavljenom od sudije Dragiše Rakočevića, kao predsjednika vijeća, sudija Milenke Žižić i Zorana Smolovića, kao članova vijeća, uz učešće namještenika suda Milice Rašović, kao zapisničara, u krivičnom predmetu protiv optuženog Đ. D., zbog krivičnog djela neovlašćena proizvodnja, držanje i stavljanja u promet opojnih droga iz čl.300 st.4 u vezi st.1 Krivičnog zakonika Crne Gore, odlučujući o žalbama Višeg državnog tužioca u Podgorici, optuženog i njegovog branioca adv.S.M. i sestre optuženog I.T.,izjavljenim protiv presude Višeg suda u Podgorici K.br.102/2015 od 13.04.2016. godine, nakon održanog javnog pretresa dana 21.10.2016.godine, u prisustvu državnog tužioca u Vrhovnom državnom tužilaštvu Crne Gore Sonje Bošković, optuženog i njegovog branioca, donio je a dana 21.10.2016.godine javno objavio,
P R E S U D U
Uvažavaju se žalbe optuženog Đ, D., njegovog branioca i njegove sestre I. T. i p r e i n a č a v a presuda Višeg suda u Podgorici K.br.102/2015 od 13.04.2016.godine, na način kako slijedi:

Optuženi Đ.D., zvani Đ., od oca Z. i majke J., rođene D., rođen .......godine u Podgorici, sa prebivalištem u Podgorici, ul.I.V. broj .... državljanin Crne Gore, oženjen, frizer, završio srednju školu, lošeg imovnog stanja, osuđivan i to: presudom Osnovnog suda Podgorica, K.br.05/877 od 04.03.2008.godine, zbog krivičnog djela teška krađa iz čl.240 st.1 tač.1 Krivičnog zakonika i osuđen na kaznu zatvora u trajanju od 1 godine i 2 mjeseca, presudom Osnovnog suda u Podgorici K.br.07/724 od 14.10.2008.godine, zbog krivičnog djela krađa iz čl. 239 st.1 Krivičnog zakonika i osuđen na kaznu zatvora u trajanju od 2 mjeseca, presudom Osnovnog suda u Kolašinu, K.br.301/08 od 02.10.2008.godine, zbog krivičnog djela krađa iz čl.239 st.1 Krivičnog zakonika i osuđen na kaznu zatvora u trajanju od 3 mjeseca, presudom Osnovnog suda u Podgorici, K.br.07/1526, od 15.03.2010.godine, zbog krivičnog djela ugrožavanje opasnim oruđem pri tuči i svađi iz čl.154 Krivičnog zakonika i osuđen na kaznu zatvora u trajanju od 30 dana, presudom Osnovnog suda u Podgorici K.br.08/1437 od 12.07.2010.godine, zbog krivičnog djela teška krađa iz čl. 240 st.1 tač.1 Krivičnog zakonika i osuđen na kaznu zatvora u trajanju od 1 godine, presudom Osnovnog suda u Podgorici, K.br.08/1426 od 02.12.2010. godine, zbog krivičnog djela krađa iz čl. 239 st.1 Krivičnog zakonika i osuđen kaznu zatvora u trajanju od 3 mjeseca, presudom Osnovnog suda u Podgorici, K.br.08/219 od 03.03.2011.godine, zbog krivičnog djela teška krađa iz čl.240 st.1 tač.1 Krivičnog zakonika i osuđen na kaznu zatvora u trajanju od 1 godine, presudom Osnovnog suda u Podgorici, K.br.10/749 od 15.03.2011.godine, zbog krivičnog djela sitna krađa, utaja i prevara iz čl.246 st.2 u vezi st.1 Krivičnog zakonika i osuđen na novčanu kaznu u iznosu od 400 eura, Presudom Osnovnog suda u Danilovgradu K.br.87/09 od 20.04.2011.godine, zbog produženog krivičnog djela teška krađa iz čl.240 st.1 tač.1 u vezi čl.49 Krivičnog zakonika i osuđen na kaznu zatvora u trajanju od 1 godine i 6 mjeseci, presudom Osnovnog suda u Podgorici K.br.547/10 od 06.06.2012.godine, zbog produženog krivičnog djela teška krađa iz čl. 240 st.1 tač.1 u vezi čl.49 Krivičnog zakonika i osuđen na kaznu zatvora u trajanju od 1 godine, presudom Osnovnog suda u Podgorici K.br.11/802 od 03.07.2012.godine, zbog krivičnog djela teška krađa iz čl. 240 st.1 tač.1 Krivičnog zakonika i osuđen na kaznu zatvora u trajanju od 3 mjeseca, presudom Osnovnog suda u Podgorici, K.br.380/13 od 25.09.2013.godine, zbog krivičnog djela teška krađa iz čl. 240 st.1 tač.1 Krivičnog zakonika i osuđen na kaznu zatvora u trajanju od 10 mjeseci,
na osnovu čl. 373 tač.2 Zakonika o krivičnom postupku
OSLOBADJA SE OD OPTUŽBE
Da je:

dana 29.12.2013. godine u Danilovgradu, svjestan svoga djela čije je izvršenje htio, neovlašćeno radi dalje prodaje u ustanovi za izvršenje krivičnih sankcija, držao opojnu drogu buprenorfin-supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG br.56/12 od 09.11.2012.godine) proglašena za opojnu drogu, na način što je od za sada NN lica, nabavio opojnu drogu buprenorfin koja je sadržana u ukupno 24 tablete i djelovima tableta "suboxone", ukupne neto mase 9,23 grama, a koju drogu je okrivljeni, kao lice koje se nalazilo na izdržavanju kazne zatvora u Zavodu za izvršenje krivičnih sankcija, radi dalje prodaje, držao u ruci i prilikom izlaska na večeru je odbacio,
- čime bi izvršio krivično djelo neovlašćena proizvodnja, držanje i stavljanje u promet opojnih droga iz čl.300 st.4 u vezi st.1 Krivičnog zakonika Crne Gore,
jer nije dokazano da je učinio krivično djelo za koje je optužen.

Troškovi krivičnog postupka padaju na teret budžetskih sredstava suda.

O b r a z l o ž e n j e
Presudom Višeg suda u Podgorici K.br.102/2015 od 13.04.2016.godine, optuženi Đ. D. oglašen je krivim da je počinio krivično djelo neovlašćena proizvodnja, držanje i stavljanje u promet opojnih droga iz čl.300 st.4 u vezi st.1 Krivičnog zakonika Crne Gore (KZ CG) i osuđen na kaznu zatvora u trajanju od 2 (dvije) godine.

Tom presudom optuženi je i obavezan da plati na ime troškova krivičnog postupka-sudskog paušala iznos od 150,00 eura, te da na ime ostalih troškova postupka plati novčanih iznos od 330,00 eura, u roku od 15 dana po pravosnažnosti presude, pod prijetnjom prinudne naplate, dok će o ostalim troškovima sud odlučiti naknadno posebnim rješenjem, po pribavljanju podataka o njihovoj visini.

Prema optuženom je i izrečena mjera bezbjednosti oduzimanja predmeta i to: 24 tablete i dva dijela tablete "suboxone", koje sadrže opojnu drogu buprenorfin, ukupne neto mase 9,23 grama, koja droga se ima uništiti nakon pravosnažnosti presude.

Protiv navedene presude blagovremeno su izjavili žalbe Viši državni tužilac u Podgorici, optuženi Đ.D., branilac optuženog adv.S. M. i sestra optuženog I. T..

Državni tužilac je izjavio žalbu zbog odluke o kazni iz čl. 389 st.1 Zakonika o krivičnom postupku (ZKP), sa predlogom da drugostepeni sud uvaži žalbu i u tom dijelu preinači pobijanu presudu, tako što će optuženom izreći stružiju kaznu zatvora srazmjernu težini izvršenog krivičnog djela i stepenu njegove krivice.

Optuženi Đ.D. je izjavio žalbu bez naznačenja zakonskih osnova za izjavljivanje žalbe, a iz razloga žalbe proizilazi da je izjavljena zbog pogrešno utvrđenog činjeničnog stanja. Predlog žalbe je da ga sud oslobodi od optužbe.

Branilac optuženog je izjavio žalbu zbog bitne povrede odredaba krivičnog postupka, povrede Krivičnog zakonika, pogrešno i nepotpuno utvrđenog činjeničnog stanja i odluke o krivičnoj sankciji, sa predlogom da drugostepeni sud ukine prvostepenu presudu i predmet vrati prvostepenom sudu na ponovno suđenje ili prvostepenu presudu preinači imajući u vidu navode ove žalbe. U žalbi je stavljen predlog da sud branioca optuženog obavijesti o terminu održavanja sjednice vijeća drugostepenog suda.

Sestra optuženog I. T. je izjavila žalbu zbog bitne povrede krivičnog postupka iz čl.386 st.1 tač.8 ZKP, pogrešno i nepotpuno utvrđenog činjeničnog stanja iz čl. 388 i 389 st.1 i 3 ZKP, pogrešne primjene materijalnog prava i odluke o krivičnoj sankciji, sa predlogom da drugostepeni sud ukine pobijanu presudu i optuženog D.Đ. oslobodi krivice za opisano djelo koje mu se stavlja na teret.

U odgovoru na žalbu državnog tužioca, branilac optuženog je predložio da drugostepeni sud tu žalbu odbije kao neurednu ili da istu odbije kao neosnovanu i potvrdi prvostepenu presudu.

Po razmatranju spisa predmeta i podnijetih žalbi državni tužilac u Vrhovnom državnom tužilaštvu CG je u smislu čl.392 st. 5 ZKP u pismenom izjašnjenju stavio predlog da se žalba Višeg državnog tužioca u Podgorici uvaži a da se žalbe optuženog, branioca optuženog i njegove sestre odbiju kao neosnovane.

Nakon održane javne sjednice vijeća, u postupku tajnog vijećanja i glasanja, vijeće drugostepenog suda je utvrdilo da je zbog pogrešno utvrđenog činjeničnog stanja potrebno ukinuti pobijanu presudu, pa je, imajući u vidu da po drugi put rješava u istom predmetu po žalbi, odlučilo da održi pretres.

Na pretresu u završnoj riječi državni tužilac je ostao pri završnoj riječi i predlogu državnog tužioca pred prvostepenim sudom, razlozima i predlogu izjavljene žalbe državnog tužioca izjavljenoj protiv pobijane presude, kao i predlogu datom u pismenom izjašnjenju na podnijete žalbe, stavljajući konačan predlog da se žalba Višeg državnog tužioca u Podgorici uvaži u smislu žalbenog predloga tog tužioca a da se žalbe optuženog, njegovog branioca i sestre odbiju kao neosnovane.

Branilac optuženog je izjavio u završnoj riječi da ostaje u svemu pri razlozima i predlogu podnijete žalbe, predlažući da sud optuženog oslobodi od optužbe, jer nije dokazano da je počinio djelo za koje se optužuje.

Optuženi Đ.D. je u svojoj odbrani na pretresu izjavio da u svemu ostaje pri odbrani datoj u postupku pred prvostepenim sudom, dodajući da je zbog korišćenja tableta "suboxone" disciplinski kažnjavan u ZIKS-u boravkom u samicu, kažnjavan je i nakon objavljivanja prvostepene presude kada je koristio tablete "suboxone", zbog čega mu je u ZIKS-u takođe izrečena disciplinska kazna boravka u samici, kao i dodajući da je u međuvremenu pokrenuo proceduru da mu se predmetne tablete propišu kao lijek od strane nadležnog ljekara neuropsihijatra. U završnoj riječi je izjavio, podržavajući završnu riječ svoga branioca, da u svemu ostaje pri razlozima i predlogu svoje žalbe, svoga branioca i sestre, tražio je da ga sud oslobodi od optužbe, jer je tablete koristio radi liječenja a ne držao radi dalje prodaje.

U dokaznom postupku na pretresu drugostepeni sud je saslušao optuženog i pročitao na saglasan predlog stranaka dokaze izvedene u postupku pred prvostepenim sudom: iskaz svjedoka Mirka Vučeljića dat na zapisniku o glavnom pretresu pred prvostepenim sudom dana 10.12.2015.godine; rješenja o disciplinskom kažnjavanju osuđenog-optuženog Đorđa Davidovića, ZIKS-a Podgorica Kpd.br.388 od 30.12.2013. i 19.05.2014.godine, sa uvidom u prijavu zbog disciplinskog prestupa 15.05.2014.godine; službenu zabilješku ZIKS-a Kpd.Podgorica od 29.12.2013.godine o pronalasku i oduzimanju tableta "subotex"; izvještaj o hemijskom vještačenju Forenzičkog centra u Danilovgradu br.4/14 sačinjenog od strane vještaka hemijske struke Stane Popović, sa dopunom nalaza i mišljenja datog dana 15.03.2016.godine i iskaz vještaka na glavnom pretresu; nalaz i mišljenje sudskog vještaka medicinske struke psihijatra Željka Golubovića od 26.11.2014.godine i iskaz ovog vještaka dat na glavnom pretresu i izvršio uvid u izvod iz kazne evidencije za optuženog-akt Ministarstva pravde Crne Gore br.0203/12829 od 11.12.2014.godine.

Kao novi dokaz u dopuni dokaznog postupka na pretresu je pročitan dopis-akt ZIKS-a KPD Podgorica br.Upn-N-4017 od 10.10.2016.godine, u kojem je konstatovano da je dana 16.05.2016. godine prilikom testiranja na psihoaktivne supstance kod zatvorenika Đ. D. utvrđen da je pozitivan na psihoaktivnu supstancu "subotex", čime je počinio teži disciplinski prekršaj iz čl. 106 st.1 tač.28 Zakona o izvršenju kazni zatvora, novčane kazne i mjera bezbjednosti, pa je rješenjem KPD-DR-201 od 09.08.2016. godine disciplinski kažnjen upućivanjem u samicu u trajanju od 5 dana, nakon čega je reklasifikovan iz II kvalifikacione grupe u III kvalifikacionu grupu i gubi mogućnost odobravanja pogodnosti za period od najmanje 6 mjeseci od dana izvršnosti rješenja o disciplinskom kažnjavanju i mogućnost reklasifikacije u povoljniju klasifikacionu grupu za isti period.

Ocjenjujući odbranu optuženog Đ.D.i ostale izvedene dokaze, kako pojedinačno tako i u njihovoj međusobnoj vezi, drugostepeni sud je utvrdio drugačije činjenično stanje u odnosu na ono koje je utvrđeno u pobijanoj presudi, pa je, nalazeći da izvedenim dokazima nije sa sigurnošću utvrđeno da je optuženi opojnu drogu-tablete "suboxone" držao radi prodaje, što je bitno obilježje krivičnog djela za koje je optužen, uvažavajući žalbe optuženog, njegovog branioca i sestre optuženog, preinačio pobijanu presudu i optuženog oslobodio od optužbe, u vezi sa čime daje sljedeće razloge:

Iz službene zabilješke ZIKS-a KPD Podgorica od 29.12.2013.godine, sačinjene od strane službenog lica te ustanove Lj. P., Izvještaja o hemijskom vještačenju Forenzičkog centra u Danilovgradu br.14/14 od 15.03.2016. godine i saslušanjem vještaka hemijske struke Stane Popović, utvrđeno je da su dana 29.12.2013. godine, oko 18,30 časova, kod zatvorenika- optuženog Đorđa Davidovića, pronađene 24 tablete "suboxone", koje je optuženi odbacio od sebe u trenutku kada je bio primijećen od strane službenih lica ZIKS-a, kao i prilikom njegovog pretresa pronađene još dvije četvrtine tih tableta, ukupne neto mase od 9,23 grama, koje je neovlašćeno držao, jer sadrže psihotropnu supstancu buprenorfina koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Sl.list CG.br.56/2012) proglašena za opojnu drogu, čije držanje je dozvoljeno samo u skladu sa Zakonom o proizvodnji i prometu opojnih droga, dok je iz nalaza i mišljenja stalnog sudskog vještaka medicinske struke-psihijatra Željka Golubovića utvrđeno da se navedene tablete koriste u terapiji odvikavanja osoba koje su zavisne o opijatima odnosno opijatomanije (heroinska zavisnost).

Ni optuženi Đ.D. u svojoj odbrani nije osporavao da je u ZIKS-u, dok se nalazio na izdržavanju kazne zatvora, neovlašćeno držao navedenu količinu tableta "suboxone", od koje količine je 24 tablete odbacio od sebe, a da su dvije četvrtine tih tableta pronađene kod njega prilikom pretresa. Iz Rješenja o disciplinskom kažnjavanju iz ZIKS-a Podgorica od 30.12.2013.godine je utvrđeno da je optuženi zbog neovlašćenog držanja navedenih tableta proglašen odgovornim, jer je počinio težu disciplinsku povredu-neovlašćeno nabavljanje, posjedovanje i uzimanje opojnih droga iz čl.114 st.2 tač.3 Pravilnika o kućnom redu za izvršenje kazne zatvora, pa mu je izrečena disciplinska kazna upućivanja u samicu u trajanju od 30 dana.

Međutim, budući da je za postojanje krivičnog djela koje je optuženom stavljeno na teret potrebno i utvrditi da se opojna droga drži radi njene prodaje, što je i jedno od bitnih obilježja ovog krivičnog djela, drugostepeni sud nalazi da u konkretnom slučaju ni iz jednog izvedenog dokaza nije se mogao izvesti takav zaključak tj. zaključak da je optuženi navedene tablete, koje sadrže psihotropnu supstancu buprenorfina proglašenu za opojnu drogu, držao radi njihove prodaje. Nasuprot tome, izvedenim dokazima potvrđena je odbrana optuženog da je on navedene tablete "suboxone" držao u ZIKS-u radi ličnog konzumiranja- odvikavanja od heroinske zavisnosti.

Naime, optuženi je objasnio da je tablete lično koristio radi odvikavanja od uživanja opojne droge heroin, koju je sa kraćim pauzama uživao u periodu od 2003-2008.godine, dok u periodu od 2008 do novembra 2012. godine nije je uživao, međutim, kada je nakon toga pošao na izdržavanje kazne zatvora ponovo je počeo da uživa heroin, jer mu je boravak u ZIKS-u teško padao, a kada je izašao iz zatvora u avgustu mjesecu 2013. godine, pokušao je da se skine sa heroina konzumirajući tablete "suboxone", koje se koriste za odvikavanje od heroina, u početku je koristio 1/8 tablete dnevno, što je bilo dovoljno, a kasnije je koristio po pola tablete dnevno. Kada mu je u oktobru mjesecu 2013. godine došao poziv iz ZIKS-a radi izdržavanja još jedne kazne zatvora, teško mu je palo, jer se u međuvremenu oženio a trebao je i da počne da radi, nastavio je da koristi iste tablete i to po jednu tabletu na dan, polovinu ujutru a po četvrtinu popodne i naveče, na način što ih je stavljao pod jezik. Tablete "suboxone" je koristio obzirom da u ZIKS-u nema adekvatnog liječenja od heroinske zavisnosti, zatvorski ljekar mu je propisivao tablete "bensedin" i "ksalol", koje su uglavnom bile za smirenje ali njemu to nije bilo dovoljno, pa je po pronalasku navedenih tableta i njihovom oduzimanju imao psihičke krize kao posljedica neuzimanja tableta "suboxone", što se dešavalo početkom 2014. godine, kada je i jednom pao na pod. Takođe je naveo da nije prijavio da kod sebe posjeduje tablete "suboxone", jer bi mu u ZIKS-u bile odmah oduzete, a nosio ih je sa sobom jer ga je bilo strah da mu ih neko od cimera u sobi ne uzme ili se prilikom eventualnog pretresa sobe pronađu od strane komandira. Do tableta je dolazio tako što mu ih je donosio jedan drug iz Beograda a nabavljao ih je i kod drugih zatvorenika, čija imena nije želio da saopšti.

Na pretresu, ponavljajući svoju odbranu datu pred prvostepenim sudom, optuženi je dodao da je zbog konzumiranja tableta "suboxone" u ZIKS-u disciplinski kažnjavan boravkom u samici, pa i nakon objavljivanja prvostepene presude, kada mu je takođe izrečena disciplinska kazna boravka u samici.

Nalazom i mišljenjem navedenog vještaka neuropsihijatra, datog na osnovu medicinske dokumentacije o liječenju optuženog od bolesti zavisnosti, potvrđena je odbrana optuženog da je kod njega postojala razvijena toksikomanska zavisnost (psihička i fizička) prema različitim psihoaktivnim supstancama, dominantno o heroinu. U tom nalazu i mišljenju, datog i nakon neposrednog pregleda optuženog, vještak je naveo da kod optuženog postoji nervoza i napetost, vidne ožiljne promjene duž venskih linija na podlaktici lijeve i desne ruke, koje su najvjerovatnije uzrokovane dugogodišnjim intravenskim uzimanjem opijata,
Takođe je vještak potvrdio i odbranu optuženog da se on bolnički i ambulantno liječio od bolesti zavisnosti, koje činjenice je vještak izveo iz medicinske dokumentacije o njegovom liječenju, pa je tako utvrđeno da se bolnički liječio u Zavodu za bolesti zavisnosti Beograd u periodu od 31.03.2003. od 08.04.2003.godine sa dijagnozom zavisnosti od heroina, uz istu dijagnozu se nalazio na liječenju u neuropsihijatrijskoj bolnici Dr Laza Lazarević u Beogradu u periodu od 31.01.2005 do 15.03.2005. godine kao i u psihijatrijskoj bolnici u Kotoru u periodu od 12.07.2007 do 20.08.2007. godine, a ambulantno u Domu zdravlja Podgorica Centru za mentalno zdravlje tokom 2011.godine. Prilikom tog liječenja optuženi se liječio od bolesti zavisnosti šifrirano kao F-11, što u prevodu znači Mentalni poremećaj i poremećaj ponašanja uzrokovan opijatima. Ista dijagnoza je konstatovana i u medicinskoj dokumentaciji izdatoj u ZIKS-u o pregledu optuženog prilikom njegovog prijema tj. stupanja na izdržavanje kazne dana 19.11.2013.godine, potom i dana 21.11.2013.godine, kao i pri pregledu obavljenog postdeliktno dana 10.02.2014.godine.

Isti vještak je i potvrdio odbranu optuženog da se tablete "suboxone" ( ili "subotex") koriste u terapiji odvikavanja osoba koje su zavisnici o opijatima, kao i da je optuženi mogao koristiti te tablete u dozi koju je on naveo u svojoj odbrani, dodajući da količina od 24 tablete koje su pronađene predstavlja količinu lijeka neophodnu za sedam dana, imajući u vidu da je uobičajena doza ovih tableta 4mg dnevno. Obzirom da je vještak i naveo da bi nakon prestanka uzimanja ovih tableta, oko 2-3 dana, morala nastati apstinencijalna kriza, kao i naveo da je u pogledu psihijatrijskih lijekova optuženom u ZIKS-u bila propisivana terapija u vidu tableta "ksalol", koji je vrlo blag sedativ odnosno lijek za smirenje, tim tabletama mogu se samo liječiti blaže neurotske manifestacije i ne predstavljaju specifičan lijek za bolesti zavisnosti, a da za razliku od tih tableta je sasvim logično da zavisnik o heroinu kao terapiji za odvikavanje koristi tablete "suboxone", koje se isključivo koriste za bolesti zavisnosti odnosno opijatomanije (heroinska zavisnost) i njihova upotreba predstavlja supstitucionalnu terapiju, uz činjenicu da je optuženi Đ.D. liječen od heroinske zavisnosti u dužem periodu, kako bolnički tako i ambulantno, ukazuje i na prihvatljivost odbrane optuženog da je on prilikom boravka u ZIKS-u zapadao u apstinencijalne krize i da njemu kao toksikomanskom zavisniku o heroinu propisane tablete "ksalol" u ZIKS-u nijesu bile adekvatan lijek za odvikavanje od heroina.

Posebno na prihvatljivost odbrane optuženog da je tablete "suboxone" u ZIKS-u držao radi ličnog konzumiranja ide i utvrđena činjenica da je on disciplinski kažnjavan u ZIKS-u zbog počinjenog prekršaja, zato što je bio pozitivan na tablete "suboxone", iz čega se može logično zaključiti da ih je koristio radi odvikavanja od heroinske zavisnosti i zbog čega su mu, kako to proizilazi iz Rješenja o disciplinskom kažnjavanju ZIKS-a Podgorica od 19.05.2014.godine i dopisa ZIKS-a od 12.10.2016.godine, izricane disciplinske kazne upućivanja u samicu u trajanju od 30 odnosno 5 dana, što znači da ih je on konzumirao i nakon pronalaska tableta u konkretnom slučaju dana 29.12.2013. godine, kao i nakon donošenja pobijane presude dana 13.04.2016. godine.

Pošto se ni iz jednog izvedenog dokaza nije mogao izvesti zaključak da je optuženi Đ.D. tablete "suboxone", koje u sebi sadrže psihotropnu supstancu buprenorfin i koja je proglašena opojnom drogom navedenim Pravilnikom, neovlašćeno držao u ZIKS-u radi njene prodaje, već naprotiv, izvedeni dokazi ukazuju na visoki stepen vjerovatnoće da je optuženi tablete neovlašćeno držao radi ličnog uživanja-odvikavanja od heroinske zavisnosti,čime je samo ostalo u sumnji da ih je držao u cilju prodaje.

Kako je za postojanje krivičnog djela stavljenog optuženom na teret optužnicom, pored neovlašćenog držanja opojne droge potrebno i da se to čini u namjeri njene prodaje, koja namjera istina nije izričito navedena u zakonskoj odredbi ali svakako proizilazi iz zakonskog opisa krivičnog djela iz čl.300 st.1 KZ CG i koja prodaja predstavlja bitno obilježje ovog krivičnog djela, a u konkretnom slučaju samo je ostalo u sumnji postojanje ovog obilježja krivičnog djela, to je drugostepeni sud optuženog, primjenom načela in dubio pro reo - u sumnji u korist optuženog, na osnovu čl.373 tač.2 ZKP oslobodio od optužbe, jer se u tom slučaju ima smatrati da nije dokazano da je optuženi počinio krivično djelo za koje je optužen. Takvo postupanje suda je i u skladu sa čl.6 st.2 Evropske konvencije o ljudskim pravima, u kojem je sadržano ovo načelo, a u praksi Evropskog suda za ljudska prava izražene u stavu da u takvoj pravnoj situaciji se ima smatrati da pretpostavka nevinosti nije oborena, zbog čega se u konkretnom slučaju ni optuženi nije mogao oglasiti krivim.

Sa iznijetih razloga, na osnovu čl.409 ZKP, odlučeno je kao u izreci presude.

APELACIONI SUD CRNE GORE
Podgorica, dana 21.10.2016.godine
Zapisničar, PREDSJEDNIK VIJEĆA - SUDIJA
Rašović Milica, s.r. Dragiša Rakočević.s.r.

PRAVNA POUKA: Protiv ove presude dozvoljena je žalba Vrhovnom sudu Crne Gore, u roku od 15 dana od prijema njenog otpravka, preko Višeg suda u Podgorici.