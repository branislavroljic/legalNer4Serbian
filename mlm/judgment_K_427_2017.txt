K. br. 427/17
U IME CRNE GORE
OSNOVNI SUD U PODGORICI, po sudiji Goranu Đukoviću uz učešće zapisničara Radević Sanje u krivičnom predmetu protiv okrivljenog V. Ž., zbog krivičnog djela gradjenje objekta bez gradjevinske dozvole, iz čl. 326a Krivičnog zakonika, odlučujući po otpužnom predlogu Osnovnog državnog tužilaštava u Podgorici K.t. br. 118/17 od 01. jula 2017. godine, koje je zastupala savjetnica ODT Podgorica R. A., nakon glavnog i javnog pretresa održanog dana 11.07.2017. godine, u prisustvu stranaka, donio je i istog dana javno objavio

P R E S U D U
Okrivljeni: V. Ž., od oca P. i majke Z., rodjene Č., rodjen .... godine u M. sa prebivalištem u P. K. gora bb, državljanin Crne Gore, oženjen, otac troje djece, sa završenom srednjom školom srednjeg imovnog stanja, neosudjivan
KRIV JE
Zato što je:

U septembru 2012. godine, u P., u naselju K. gora, svjestan svog djela čije je izvršenje htio i svjestan da je njegovo djelo zabranjeno, na katastarskoj parceli broj ..., K. opština M., protivno propisima o izgradnji objekata, planiranju i uredjenju prostora, započeo gradjenje objekta bez prethodno pribavljene gradjevinske dozvole, na način što je, protivno odredbi čl. 69 Zakona o uredjenju prostora i izgradnji objekata, izlio armiranu betonsku podnu ploču u dva nivoa, dimenzija 10x10m, sa drvenom oplatom ankerima za kačenje armature, bez prethodno pribavljene gradjevinske dozvole,
-čime je izvršio krivično djelo gradjenje objekta bez gradjevinske dozvole iz čl. 326a Krivičnog zakonika Crne Gore
Pa sud okrivljenom primjenom citiranih zakonskih propisa te čl. 3, 4, 5, 13, 15, 32, 42, 45, 46, 52, 53 i 54 Krivičnog zakonika Crne Gore, te čl.226, i 374 Zakonika o krivičnom postupku, i z r i č e:

USLOVNU OSUDU

Kojom mu prethodno utvrdjuje kaznu zatvora u trajanju od 3 (tri) mjeseca i istovremeno odredjuje da se utvrdjena kazna neće izvršiti ukoliko okrivljeni u roku od 2 (dvije) godine po pravosnažnosti presude ne izvrši novo krivično djelo.

Obavezuje se okrivljeni da ovom sudu na ime paušala uplati novčani iznos od 30,00 eura, u roku od 15 dana po pravosnažnosti presude.

O b r a z l o ž e nje
Optužnim predlog ODT-a Kt. br. 118/17 od 1. juna 2017. godine, okrivljenom V. Ž. stavljeno je na teret krivično djelo gradjenje objekta bez gradjevinske dozvole, iz čl. 326a Krivičnog zakonika.

U završnoj riječi zastupnica optužbe je ostala pri optužnom aktu i predložila je sudu da okrivljenog oglasi krivim i osudi po zakonu.

Iznoseći odbranu na glavnom pretresu okrivljeni se branio da je u septembru 2012. godine na kat. Parceli ... na katastarskoj opštini M. započeo izgradnju objekta, tako što je izlio armiranu betonsku ploču i dva nivoa sa drvenom oplatom i ankerima za kačenje armature. Da zato nije imao gradjevinsku dozvolu i da je svjestan da to predsatvlja krivično djelo. U završnoj riječi je izjavio da ostaje pri navodima odbrane date na glavnom pretresu.

Sudija u dokaznom postupku pročitao je zapisnik o inspekcijskom pregledu Sekretarijata za planiranje i uredjenje prostora i zaštitu životne sredine Glavnog grada Podgorice broj ... od 11.09.2012. godine, izvršio uvid u dvije fotografije predmetnog objekta i pročitao izvod iz KE za okrivljenog izdat od Odjeljenja PRISA -a Osnovnog suda u Podgorici pod poslovnom oznakom Ke. br. 1129/2017 i na saglasan predlog stranaka pročitao iskaz svjedoka R. V..

Iz iskaza svjedoka R. V. proizilazi da je tokom 2012. Godine, kao insepktor zaštite prostora pri Glavnom gradu Podgorica, obilaskom terena na Kakarickoj Gori (i to u septembru mjesecu 2012. godine) utvrdio da se na lokaciji koja predstavlja državno zemljište, i to na katastarskoj parceli ... Katastarska opština M., izvode gradjevinski radovi. U trenutku inspekcijskog pregleda na lokaciji je bio izgradjen objekat - temelj dimenzija 10x10 m, da je izlivena podna ploča na koju su postavljeni ankeri za kačenje armature, a armirana betonska ploča je bila u dva nivoa sa drvenom oplatom. Da se za tu lokaciju ni pod kojim uslovima ne može dobiti gradjevinska dozvola, jer se radi o državnom zeljištu.

Iz zapisnika o izvršenom inspekcijom pregledu Sekretarija za planiranje i uredjenje prostora i zaštitu životne sredine od 11.09.2012. godine, proizilazi da su isti sačinili insepktori R. V. i A. O.. Izlaskom na lice mjesta su konstatovali da se na lokaciji Kakaricka gora gradi objekt dimenzija u osnovi cca 10x10 m, te da su na objektu arimirani betonski temelji nepravilnog oblika, da je izlivena podna ploča i na njoj postavljeni ankeri za kačenje armaturnog gvoždja, te da je ploča izlivena u dva nivoa i da se na njoj nalazi drvena otplata, a da se navedeni objekat radi na državnom zemljištu.

Iz dvije fotografije koje su sastavni dio ovog zapisnika vidi se izlivena betonska ploča i na njoj postavljeni ankeri za kačenje armaturnog gvožđa.

Iz citiranog izvoda iz KE za okrivljenog proizilazi da isti ne prolazi kroz kaznenu evidenciju.

Okrivljeni je na glavnom pretrresu u cjelosti priznao izvršenje krivičnog djela, navodeći da je u septembru 2012. godine na katastarkoj parceli ... kat. Opština M. započeo izgradnju objekta tako što je izlio armiranu betonsku ploču i dva nivoa sa drvenom oplatom i ankerima za kačenje armature, da za to nije imao gradjevinsku dozvolu i da je svjestan da takvo postupanje predstavlja krivično djelo. Priznanje okrivljenog, sud je cijenio kao istinito, jer je okrivljeni u navodima svoje odbrane u potpunosti opisao predmetni dogadjaj, a njegova odbrana je potvrdjena iskazom sjvedoka R. V. koju sud cijeni kao istinit, zapisnikom o inspekcijom pregledu Sekretarija za planiranje i uredjenje prostora i zaštitu životne sredine od 11.09.2012. godine i fotografijama koje su sastavni dio predmetnog zapisnika.

Postupajući na način kao u izreci presude okrivljeni je prekršio odredbu čl. 69 Zakona o uredjenju prostora i izgradnji objekta, kojim je propisano da se objekat može graditi na osnovu gradjevinske dozvole i tehničke dokumentacije, pa je okrivljeni ostvario sva bitna obilježja bića krivičnog djela gradjenje objekta bez gradjevinske dozvole iz čl. 326a Krivičnog zakonika Crne Gore.

Cjeneći subjektivni odnos okrivljenog prema izvršenom krivičnom djelu, sud je utvrdio da je okrivljeni bio svjestan krivičnog djela i htio je njegovo izvršenje, pa je predmetno krivično djelo izvršio sa direktnim umišljajem.

Odlučujući o krivičnoj sankciji za okrivljenog, sud je cijenio sve okolnosti iz čl. 42 Krivičnog zakonika Crne Gore, pa je u odsustvu otežavajućih okolnosti,kao olakšavajuće okolnosti cijenio porodične prilike, da je oženjen i otac troje djece, njegovu raniju neosudjivanost koju je utvrdio iz izvoda iz KE, kao i priznanje krivičnog djela, pa je raniju neosudjivanost okrivljenog cijenio kao osobito olakšavajuću okolnost i okrivljenom kaznu ublažio po mjeri, na osnovu čl. 45 st. 1 tač. 3 Krivičnog zakonika Crne Gore, poštujući granice ublažavanja kazne propisane čl. 46 st. 1 tač. 5 Krivičnog zakonika Crne Gore, pa je sud okrivljenom izrekao uslovnu osudu, kojom mu je prethodno utvrdio kaznu zatvora u trajanju od 3 (tri) mjeseca, i istovremeno odredio da se utvrđena kazna neće izvršiti ukoliko okrivljeni u roku od 2 godine po pravosnažnosti presude ne izvrši novo krivično djelo, nalazeći da se istom može ostvariti svrha uslovne osude iz čl. 52 st. 2 KZCG, u okviru opšte svrhe propisivanja i izricanja krivičnih sankcija iz čl. 4 st. 2 KZCG.

Sud je odluku o paušalu donio na osnovu čl. 226 st. 3 Zakonika o krivičnom postupku, pa je obavezao okrivljenog da ovom sudu na ime paušala uplati novčani iznos od 30,00 eura, u roku od 15 dana po pravosnažnosti presude. Visinu paušala sud je odmjerio shodno imovnom stanju, dužini trajanja i složenosti krivičnog postupka.

Sa izloženog, odlučeno je kao u izreci presude.

OSNOVNI SUD U PODGORICI

Dana 11.07.2017. godine
SUDIJA
Goran Đuković,s.r.

PRAVNA POUKA:

Protiv ove presude može se izjaviti žalba u roku
od 8 dana od dana prijema pisanog otpravka,
Višem sudu u Podgorici a preko ovog suda.

ZTO: Sanja Radević