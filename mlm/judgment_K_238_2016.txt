K.br.238/16
U IME CRNE GORE
OSNOVNI SUD U BARU, kao prvostepeni krivični, sudija Tamara Spasojević, kao sudija pojedinac, sa zapisničarom Zoricom Ivanović, u krivičnom predmetu okrivljenog R. H., zbog krivičnog djela – nasilje u porodici ili porodičnoj zajednici iz čl.220 st.1 Krivičnog zakonika Crne Gore, po optužnom predlogu Osnovnog državnog tužilaštva iz B. Kt.br.... od 15.11.2016.godine, nakon održanog glavnog, javnog pretresa dana 13.09.2017.godine u prisustvu zastupnika optužbe, državnog tužioca kod ODT iz B. R. G., okrivljenog i branioca okrivljenog Dj. Dj., advokata iz B., dana 15.09.2017.godine donio je i javno objavio

P R E S U D U
Okrivljeni,
R. H. (JMBG ...) od oca M. i majke H., rodjene L., rodjen 27.02.1969.godine u Z., Republika S., sa prebivalištem u B., naselje D., oženjen, otac petoro djece, pismen, završio srednju školu, lošeg imovnog stanja, osudjivan presudom Osnovnog suda u Baru K.br.603/05 od 30.03.2006.godine zbog krivičnog djela iz čl.239 st.1 KZ SRCG, na kaznu zatvora u trajanja od dva mjeseca, uslovno na dvije godine, presudom Osnovnog suda u Baru K.br.408/07 od 15.10.2008.godine zbog krivičnog djela iz čl.151 st.1 KZ SRCG, na kaznu zatvora u trajanja od šest mjeseci, uslovno na jednu godinu, presudom Osnovnog suda u Baru K.br.513/06 od 05.12.2009.godine zbog krivičnog djela iz čl.240 st.1 tač.1 KZ SRCG, na kaznu zatvora u trajanja od jedne godine, uslovno na dvije godine, presudom Osnovnog suda u Baru K.br.91/11 od 25.07.2011.godine zbog krivičnog djela iz čl.168 st.1 KZ SRCG u vezi čl.49 KZ SRCG, na kaznu zatvora u trajanju od trideset dana, presudom Višeg suda u Bijelom P. K.br.3/13 od 04.03.2013.godine zbog krivičnog djela iz čl.300 st.1 KZ SRCG, na kaznu zatvora u trajanju od dvije godine i osam mjeseci i presudom Osnovnog suda u Baru K.br.20/17 od 07.04.2017.godine koja je preinačena presudom Višeg suda u Podgorici Kž.br.505/17 od 31.05.2017.godine na kaznu zatvora u trajanju od 8 (osam) mjeseci zbog krivičnog djela nasilje u porodici ili u porodičnoj zajednici iz čl.220 st.2 u vezi st.1 KZ CG
Na osnovu čl.373 st.1 tač.1 ZKP-a i čl.10 st.1 Krivičnog zakonika
OSLOBAĐA SE OD OPTUŽBE
Da je,
Dana 07.11.2016.godine u B., odbijajući istovremeni protivpravni napad od sebe, primjenom grubog nasilja narušio tjelesni i duševni integritet člana svoje porodice - supruge, oštećene R. I., na način što je nakon prepirke u vozilu, kojom prilikom ga je oštećena rukama uhvatila i stiskala za testise, istu odgurnuo rukama u predjelu vrata, nakon čega je ona udarila glavom u stub od karoserije između prozora vozila, a potom ugrizao za vrat, kojom prilikom joj je nanio lake tjelesne povrede u vidu otoka iznad desne ušne školjke i krvnog podliva sa otiscima zuba u predjelu zadnje strane vrata,
- čime bi izvršio krivično djelo nasilje u porodici ili u porodičnoj zajednici iz čl.220 st.1 Krivičnog zakonika Crne Gore.

- jer djelo za koje je optužen po zakonu nije krivično djelo, budući da je učinjeno u nužnoj odbrani.

Troškovi postupka padaju na teret budžetskih sredstava suda.

O b r a z l o ž e n j e
Optužnim predlogom Osnovnog državnog tužioca u B. Kt.br.... od 15.11.2016.godine, stavljeno je na teret okrivljenom izvršenje krivičnog djela bliže opisanog u izreci presude. Zastupnik optužbe je na glavnom pretresu od 13.09.2017.godine precizirao dispozitiv optužnog predloga, a u završnoj riječi predložio da sud okrivljenog oglasi krivim i osudi po zakonu.

Okrivljeni R. H. je u svojoj odbrani u prethodnom postupku u bitnom naveo da je u braku sa R. I. od 2011.godine i iz tog braka imaju jedno maloljetno dijete, kćerku od četiri i po godinae. Već izvjestan period on i I. imaju nesuglasice u braku i planirali su da se razvedu, jer već određen period imaju probleme, a posebno zbog okolnosti jer je u određenom periodu njihovog braka bio tri godine u zatvoru. Dana 24.10.2015.godine nije fizički napao svoju suprugu I., zna samo da je tog dana bila van kuće i da kada je došla u kuću imala je povrede u predjelu lica. On ju je tom prilikom pitao odakle joj te povrede, a ona mu je rekla da ne zna ko joj je nanio te povrede. Takođe, nekoliko dana ranije došli su mu iz A. sestra i otac u posjetu i dana 06.11.2016.godine došlo je do svađe između njegove sestre D. M. i njegove supruge i tom prilikom one su se i potukle, i on je, koliko se može sjetiti samo razdvajao njih dvije tom prilikom i ne može da garantuje da tom prilikom, možda slučajno, nije I. udario rukom. Dakle, namjera mu je samo bila da njih dvije razdvoji. Narednog dana, 07.11.2016.godine, u večernjim časova, on i I. su razgovarali i dogovorili se da bi trebalo da prestanu da žive zajedno i da je to najbolje rješenje, obzirom da se duži vremenski period ne slažu, kao i da se ona ne slaže sa njegovom porodicom. I. je, nakon tog njihovog razgovora izašla iz kuće i otišla negdje i tada ga je sestra pitala gdje ona to ide svake večeri i on nije znao da joj odgovori. On je pošao na spavanje i zna da je I. te večeri došla kući kasno i ujutro kada se probudio, probudio je I. i krenuli su njegovim vozilom do njenih roditelja. Zna da je u vozilu došlo do svađe i rasprave između njega i I., ali se on ne sjeća detalja, ne zna ni zbog čega su se posvađali, ali zna da su se prilikom te svađe udarali međusobno, s tim što on ne može da se sjeti kako je udarao i u koji dio tijela. Čini mu se da je on tom prilikom ugrizao za vrat kako bi se odbranio, jer je ona njega čupala i udarala. Kada su stigli kod kuće njenih roditelja, I. je izbacio iz auta i vratio se kući. Nakon što je došao kući I. ga je pozvala na telefon i tražila mu da joj donese stvari, on je nakon toga spakovao stvari i ponio ih do kuće I. roditelja, međutim, njeni roditelji nisu dali da joj ostvari stvari, a njena majka mu je ispred kuće rekla da ne želi ni I. u kući. Napomenuo je da mu je I. prilikom razgovora tražila vozilo i novac i prijetila mu je tom prilikom da će ga prijaviti ukoliko joj ne da za krađu tog vozila, jer se vozilo vodi na njeno ime i on joj je istog dana naveče dao i vozilo i novac. U krajnjem navodi da je on mjesec dana ranije u odnosu na predmetni događaj prijavio svoju suprugu I. za nasilje u porodici u Centru bezbjednosti u B., zbog njenog fizičkog napada na njega. Kaje se zbog svega, žao mu je što je ponovo došlo do sukoba sa I.. Na glavnom pretresu dana 21.12.2016.godine okrivljeni je u svemu izjavio kao na zapisniku o saslušanju pred ODT-om iz B. od 09.11.2016. godine, navodeći da ga je I. dok su bili u autu i dok su se vozili prema njenim roditeljima vrijeđala, govoreći mu “Pičko, majku ti jebem, klošaru, varaš me”. Kada su bili na skretanju posle pumpe K. u P., I. je počela da diže ruku na njega i u jednom momentu ga je uhvatila za testise. Toliko ga je stegla kao pit bul, vikao je da ga pusti. Kako je on vozio, držeći lijevu ruku na volanu, desnom rukom je uhvatio za vrat, a I. je sjedjela pored njega na mjesto suvozača i odgurnuo ju je. Kada je odgurnuo, vjerovatno je ona udarila svojom glavom u nešto, možda u stub od karoserije između prozora vozila. Međutim, ona ga nije pustila, nego ga je još više stisnula dolje. On je onda zaustavio auto, sa desnom rukom je obgrlio preko vrata, kao da je uhvatio u grif, a zatim je ugrizao za zadnju stranu vrata. Kada je ugrizao, tek je onda pustila ruku, poslije sekund, dva. Nastavila je dalje da ga psuje i vrijeđa, sve dok nije stigao ispred kuće njenih roditelja, kada je ona izašla iz auta. Kada je ostavio, morao je da izađe iz auta da se ispovraća od bolova, jer ima problema sa prostatom i zbog toga ga je toliko to boljelo. Odgovarajući na pitanja naveo je da se nije javljao ljekaru jer ga je bilo sramota da ide u bolnicu i da kaže ljekaru da ga žena tuče. Sramota ga je i što ide po sudovima. On je ranije prijavljivao I. i to prije nekih mjesec i po dana, jer ga je ona napala jednom prilikom i počela da ga šamara i tada ga je udarala zato što je ljubomorna, stalno govori da je vara. Tada je u policiji plakao jer je bio povređen, od sramote i zbog svega što proživljavaju zajedno. Sada on i I. žive zajedno u D. V. zajedno sa kćerkom. Na pitanje suda da pojasni razlike u kazivanju jer u prethodnom postupku nije naveo toliko detalja kao na glavnom pretresu od 21.12.2016.godine, okrivljeni je naveo da je tačno da nije spominjao sve kod tužioca jer ga je prosto bila sramota da sve to ispriča.

U dokaznom postupku provedeni su sledeći dokazi: saslušana je svjedok oštećena R. I., pročitani su nalaz i mišljenje sudskog vještaka medicinske struke dr N. R. Kt.br.... od 10.11.2016.godine, medicinska dokumentacija na ime R. I. od 08.11.2016.godine, na saglasan predlog stranaka pročitano je izjašnjenje sudskog vještaka medicinske struke dr N. R. dato na glavnom pretresu od 16.03.2017.godine, dopis ODT iz B. Kt.br.... od 24.03.2017.godine, dopis CB B. br..... od 27.03.2017. godine, izvod iz kaznene evidencije pribavljen od MUP-a B. br.... od 11.01.2017.godine i presuda Višeg suda u Podgorici Kž.br.505/17 od 31.05.2017.godine.

Svjedok oštećena R. I. je u svom iskazu na glavnom pretresu od 21.12.2016.godine navela da je ona malo više ljubomorna žena i posesivna, zbog čega imaju probleme. Tih dana im je u posjeti bila H. sestra iz A. zbog koje su oni imali prepirke, zbog čega su morali da se razdvoje, pa je H. kritičnog dana vozio njenim roditeljima. Dok su bili u autu, napala ga je jer je čula neke stvari. Prvo ga je napala verbalno, jako ga je psovala, a i fizički ga je napala tako što ga je uhvatila rukom za testise, pri čemu je ona sjedjela na mjestu suvozača. Tada ju je okrivljei gurao rukama za vrat, a ona ga je tada još jače uhvatila za testise, jer je znala da će da ga boli. Onda je on, da bi se odbranio od nje, ugrizao za vrat sa lijeve bočne strane. Bili su nedaleko od kuće njenih roditelja i onda se tu prepirka završila i potom je on izbacio iz auta i tu ostavio. Nakon toga je otišla u stanicu policije, gdje je otišla sa namjerom ne da prijavi H., nego da vrati svoje vozilo, jer je H. otišao njihovim vozilom, koje je ona kupila i pošla je do stanice policije sa namjerom da joj policija pomogne da joj se vrati auto. Međutim, policija joj nije izašla u susret, satima je bila u stanici prije nego što je podnijela prijavu. Prijavu je podnijela po nagovoru inspektorke. Nije znala da će to doći do suda, samo je htjela da vrati svoje vozilo, a ne da prijavi H. za nasilje. Tačno da je imala taj ugriz za vrat, ali ona je njega prva napala. Odgovarajući na pitanja, svjedok oštećena je navela da ona i H. sada sasvim normalno žive, pogotovo od kada su sami. Pomirili su se odmah nakon što je pušten iz policije. Kada ju je gurnuo rukom za vrat, ona je glavom udarila u vrata auta i to negdje zadnjim desnim dijelom. H. je nije udarao pesnicom dok su bili u autu, samo je gurao rukama za vrat, nakon čega je ona udarila glavom na vrata auta, onda ju je on ugrizao za vrat, nakon čega je ona njega pustila. Navodi da ga je sigurno boljelo kada ga je stisnula za testise, ona ga je, kada je odgurnuo, još jače stisnula za testise. Istakla je da se ne pridružuje krivičnom gonjenju protiv okrivljenog i ne postavlja imovinsko pravni zahtjev, jer se on branio od nje, ona je ta koja je njega prva napala.

Iz nalaza i mišljenja sudskog vještaka medicinske struke dr N. R. Kt.br.... od 10.11.2016.godine utvrđeno je da su kod R. I. dijagnostikovane sljedeće tjelesne povrede: krvni podliv sa otiscima zuba u predjelu zadnje strane vrata, koja je posljedica dejstva zubala i nastala je ugrizom i mogla je nastati 07.11.2016.godine, a u vrijeme nanošenja zadobijena povreda se kvalifikuje kao laka tjelesna povreda; crvenilo u predjelu vrata koja ne predstavlja tjelesnu povredu, ali može biti pokazatelj dejstva sile na tijelo (moguće stezanjem vrata šakama), ali sila koja je djelovala nije bila dovoljnog inteziteta da dovede do nastanka tjelesne povrede; krvni podliv (zelene boje) i otok u predjelu zadnje strane desne nadlaktice, koja je posljedica dejstva tupine mehaničke sile i ista je mogla nastati uslijed jednokratnog direktnog dejstva aktivno zamahnutog mehaničkog oruđa – udarca, moguće pesnicom ili za to nekim drugim pogodnim oruđem, ali nije mogla nastati na dan obavljenog pregleda, niti 07., niti 06.11.2016.godine, ali jeste u danima prije toga, moguće i 24.10.2016.godine, a u vrijeme nanošenja zadobijena povreda se kvalifikuje kao laka tjelesna povreda; krvni podliv (zelene) boje u predjelu zadnje strane lijeve podlaktice, koja povreda je posljedica dejstva tupine mehaničke sile i ista je mogla nastati uslijed jednokratnog direktnog dejstva aktivno zamahnutog mehaničkog oruđa-udarca, moguće pesnicom ili za to nekim drugim pogodnim oruđem, ali nije mogla nastati na dan obavljenog pregleda, niti 07., niti 06.11.2016.godine, ali jeste u danima prije toga, moguće i 24.10.2016.godine, a u vrijeme nanošenja zadobijena povreda se kvalifikuje kao laka tjelesna povreda; otok iznad desne ušne školjke, koja povreda je posljedica dejstva tupine mehaničke sile i ista je mogla nastati uslijed jednokratnog direktnog dejstva aktivno zamahnutog mehaničkog oruđa-udarca, moguće pesnicom, a navedena povreda je mogla nastati 07.11.2016.godine i u vrijeme nanošenja zadobijena povreda kvalifikuje kao laka tjelesna povreda. Zbirno posmatrano, sve zadobijene povrede u vrijeme nanošenja se kvalifikuju kao laka tjelesna povreda.

Iz medicinske dokumentacije na ime R. I. od 08.11.2016.godine utvrđeno je da su kod iste prilikom pregleda konstatovane povrede koje su bile predmet vještačenja vještaka sudske medicine.

Iz izjašnjenja sudskog vještaka medicinske struke dr N. R. datog na glavnom pretresu od 16.03.2017.godine utvrđeno je da je vještak ostao pri datom nalazu i mišljenju od 10.11.2016.godine, pojašnjavajući da je otok iznad desne ušne školjke opisan pod tačkom E osnovnog nalaza mogao nastati i mehanizmom sudara glave sa nekom tupo tvrdom površinom, u trenutku dok je oštećena držana šakama druge osobe za vrat i tom prilikom gurnuta na tu površinu. Imajući u vidu da tom prilikom nije povređena desna ušna školjka koja se nalazi u neposrednoj blizine te povrede, taj mehanizam povređivanja koji je upravo naveo sudsko medicinski je manje vjerovatan nego onaj koji je dat u osnovnom nalazu i mišljenju. Vještak dalje pojašnjava da je ova vjerovatnoća data na osnovu učestalosti takve povrede u sličnim mehanizmima povređivanja, kada ista češće nastaje mehanizmom udarca, nego nekim drugim mehanizmom, pri čemu bi se na primjer, pad i udar u tvrdu podlogu mogao u potpunosti isključiti. Međutim, u konkretnom slučaju ne isključuje mogućnost da je oštećena navedenu povredu dobila sudarom glave sa nekom tupo tvrdom površinom dok je držana za vrat i gurnuta na takvu uspravnu površinu.

Iz dopisa ODT iz B. Kt.br.... od 24.03.2017.godine utvrđeno je da je R. H. određen pritvor, obzirom da je tužilac podigao optužni predlog zbog krivičnog djela – nasilje u porodici ili u porodičnoj zajednici iz čl.220 st.2 u vezi st.1 KZCG.

Iz dopisa CB B. br. .... od 27.03.2017.godine utvrđeno je da su policijski službenici CB B. u zadnjih 6 mjeseci postupali po prijavama R. I. iz B. tri puta. Podnešena je krivična prijava protiv R. H. za krivično djelo nasilje u porodici ili porodičnoj zajednici KU ... od 08.11.2016.godine, podnešena je prijava za prekršaj iz čl.36 Zakona o zaštiti od nasilja u porodici protiv R. H. dana 30.12.2016.godine, podnešena krivična prijava protiv R. H. za krivično djelo nasilje u porodici ili porodičnoj zajednici KU ... od 04.02.2017.godine. Takođe je navedeno da je R. H. podnio prijavu protiv supruge R. I. i to predmet br. OD... od 11.09.2016.godine, u kojoj nije bilo elemenata krivičnog djela koji se goni po službenoj dužnosti, niti je bilo elemenata za podnošenje prekršajne prijave iz čl.36 Zakona o zaštiti od nasilja u porodici.

Iz izvoda iz kaznene evidencije pribavljen od MUP-a B. br. ... od 11.01.2017.godine utvrđeno je da je R. H. osuđen presudom Osnovnog suda u Baru K.br.603/05 od 30.03.2006.godine zbog krivičnog djela iz čl.239 st.1 KZ SRCG, na kaznu zatvora u trajanja od 2 mjeseca, uslovno na 2 godine, presudom Osnovnog suda u Baru K.br.408/07 od 15.10.2008.godine zbog krivičnog djela iz čl.151 st.1 KZ SRCG, na kaznu zatvora u trajanja od 6 mjeseci, uslovno na 1 godinu, presudom Osnovnog suda u Baru K.br.513/06 od 05.12.2009.godine zbog krivičnog djela iz čl.240 st.1 tač.1 KZ SRCG, na kaznu zatvora u trajanja od 1 godine, uslovno na 2 godine, presudom Osnovnog suda u Baru K.br.91/11 od 25.07.2011.godine zbog krivičnog djela iz čl.168 st.1 KZ SRCG u vezi čl.49 KZ SRCG, na kaznu zatvora u trajanju od 30 dana, presudom Višeg suda u Bijelom P. K.br.3/13 od 04.03.2013.godine zbog krivičnog djela iz čl.300 st.1 KZ SRCG, na kaznu zatvora u trajanju od 2 godine i 8 mjeseci.

Iz presude Višeg suda u Podgorici Kž.br.505/17 od 31.05.2017.godine utvrđeno je da je istom preinačena presuda Osnovnog suda u Baru K.br.20/17 od 07.04.2017.godine samo u pogledu odluke o kazni, tako što se R. H. osuđuje na kaznu zatvora u trajanju od 8 (osam) mjeseci zbog krivičnog djela nasilje u porodici ili u porodičnoj zajednici iz čl.220 st.2 u vezi st.1 KZ CG. Navedena presuda postala je pravosnažna dana 31.05.2017.godine.

Cijeneći sve dokaze provedene na glavnom pretresu sud je na osnovu čl.373 st.1 tač.1 ZKP-a u vezi čl.10 st.1 i 2 KZ CG, okrivljenog oslobodio od optužbe, jer po nalaženju ovog suda nije krivično djelo ono djelo koje je učinjeno u nužnoj odbrani.

U postupku je utvrđeno da je dana 07.11.2016.godine, okrivljeni R. H., nakon prepirke u vozilu, oštećenu R. I. desnom rukom uhvatio za vrat, pri čemu je oštećena sjedjela pored njega na mjestu suvozača i odgurnuo ju je, kojom prilikom je ista udarila svojom glavom u stub od karoserije između prozora vozila, a potom je ugrizao za vrat, kojom prilikom joj je nanio lake tjelesne povrede u vidu otoka iznad desne ušne školjke i krvnog podliva sa otiscima zuba u predjelu zadnje strane vrata. Ovakva reakcija okrivljenog je nastala kao posljedica prvo verbalnog, a zatim i fizičkog napada oštećene R. I., koja ga je, dok su se vozili u automobilu vrijeđala, psovala, a zatim ga i jako uhvatila za međunožje (testise), te je kritičnom prilikom okrivljeni R. H. koji je upravljao vozilom, da bi se odbranio od napada oštećene istu prvo odgurnuo od sebe da bi prestala da ga stiska u predjelu međunožja, kojom prilikom je ona udarila u stub od karoserije između prozora vozila, a zatim, pošto ona nije prestala, već je okrivljenog još jače stisnula za testise zaustavio vozio i ugrizao je, te joj tako nanio povrede bliže opisane u izreci presude.

Ovakvo činjenično stanje je utvrđeno iz odbrane okrivljenog, iskaza svjedoka oštećene R. I., kao i iz nalaza i mišljenja vještaka medicinske struke dr N. R. i izjašnjenja vještaka, te medicinske dokumentacije na ime R. I..

Okrivljeni je u svojoj odbrani izjavio da često ima nesuglasice sa svojom suprugom, oštećenom R. I., da je već prijavljivao za nasilje u porodici i iz tog razloga je vozio oštećenu R. I. njenoj porodici. Tokom vožnje, oštećena ga je cijelim putem vrijeđala, psovala, da bi ga u jednom trenutku uhvatila za testise, što ga je jako zaboljelo, iz kog razloga ju je odgurnuo od sebe i tada je udarila glavom u vrata od automobila, a kako je nastavila da ga još više stiska za testise, zaustavio je vozilo, uhvatio je za vrat i ugrizao, jer nije htjela da prestane da ga stiska, pojašnjavajući da je na glavnom pretresu dao detaljniju odbranu nego što je to učinio u prethodnom postupku obzirom da ga je bilo sramota, te da iz stida sve što se dogodilo nije odmah ispričao, niti se javljao ljekaru, jer mu je bilo neprijatno da istom saopšti da ga supruga tuče.

Oštećena je u predmetnom događaju zadobila otok iznad desne ušne školjke i krvni podliv sa otiscima zuba u predjelu zadnje strane vrata, što je utvrđeno iz medicinske dokumentacije na ime oštećene R. I. od 08.11.2016.godine, gdje su konstatovane povrede koje su bile predmet vještačenja vještaka sudske medicine dr N. R. i koje su se, zbirno posmatrano, u vrijeme nanošenja kvalifikovale kao laka tjelesna povreda. Međutim, i sama oštećena je u svom iskazu navela da je reakcija njenog supruga, ovdje okrivljenog R. H. nastala kao posljedica njenog ponašanja-vrijeđanja, psovanja i u krajnjem fizičkog napada, te da se okrivljeni samo branio od nje, obzirom da ga je ona rukom uhvatila za međunožje-za testise, znajući da će to da ga zaboli, zbog čega ju je on gurnuo rukom za vrat, ona je glavom udarila u vrata auta, da je nije udarao pesnicom dok su bili u autu, samo je gurao rukama za vrat, nakon čega je ona udarila glavom na vrata auta, da bi ga zatim još jače stisnula za testise zbog čega je on nju onda ugrizao za vrat, nakon čega je ona njega pustila. Sud je poklonio vjeru odbrani okrivljenog, nalazeći da je ista doslijedna tokom čitavog postupka i samo dopunjena određenim detaljima na glavnom pretresu, cijeneći je kao iskrenu i detaljnu, a naročito kod činjenice da ista u cjelosti korespondira sa iskazom svjedoka oštećene R. I., čiji je iskaz sud cijenio kao jasan i detaljan i kao takvom mu poklonio punu vjeru, kao i sa izjašnjenjem sudskog vještaka medicinske struke dr N. R. datog na glavnom pretresu od 16.03.2017.godine, koji je potvrdio navode optuženog i oštećene o dinamici odvijanja predmetnog događaja u pogledu mehanizma nastanka tjelesnih povreda kod oštećene, obzirom da je naveo da u konkretnom slučaju ne isključuje mogućnost da je otok iznad desne ušne školjke dobila sudarom glave sa nekom tupo tvrdom površinom dok je držana za vrat i gurnuta na takvu uspravnu površinu. Sud je nalaz i mišljenje, kao i izjašnjenje vještaka dr. N. R. cijenio kao stručan, objektivan i jasan iz kog razloga mu je poklonio punu vjeru.

Po ocjeni suda, odgurivanje rukama u predjelu vrata, nakon čega je oštećena udarila glavom u u stub od karoserije između prozora vozila, a potom ugriz za vrat oštećene predstavlja grubo nasilje kojim se narušava njen duševni i tjelesni integritet, međutim, postupanje okrivljenog, sud je cjenio kao postupanje u nužnoj odbrani.

Odredbom čl.10 st.2 Krivičnog zakonika propisano je da je nužna ona odbrana koja je neophodno potrebna da učinilac od svog dobra ili dobra drugoga odbije istovremen ili neposredno predstojeći protivpravni napad.

Za postojanje nužne odbrane mora postojati napad od strane čovjeka, napad mora biti protivpravan, usmjeren protiv nekog pravnog dobra i napad mora biti stvaran. Odbrana se mora odnositi na odbijanje napada, mora biti usmjerena protiv napadača, istovremena sa napadom i odbrana mora biti neophodno potrebna. U konkretnom slučaju, postoji napad oštećene, koja je započela prvo verbalni, a zatim i fizički napad na okrivljenog, napad je bio protivpravan, usmjeren prema tjelesnom integritetu i stvaran. Odbrana okrivljenog je bila preduzeta u cilju odbijanja napada od sebe, istovremena sa napadom koji traje i neophodno potrebna jer je na napad oštećene koja je rukom stiskala okrivljenog za testise, stvarajući mu jak bol tom prilikom, okrivljeni uzvratio odgurivanjem i ugrizom oštećen. Odgurivanje, odnosno ugriz koji je okrivljeni zadao oštećenoj su bili neophodno potrebni za odbijanje napada i u obimu koji je bio potreban za odbijanje napada. Sud je prilikom odlučivanja imao u vidu da je ovakvo stanovište zauzeto i u presudi Višeg suda u Podgorici Kž.br.501/14 od 09.04.2014.godine.

Sud je precizirao dispozitiv navodeći elemente nužne odbrane, odnosno protivpravnog napada i odbrane. Takođe, preciziran je i način na koji je oštećena zadobila povredu u predjelu glave, obzirom da u postupku nije dokazano da je okrivljeni oštećenu udario pesnicom u predjelu glave, već, kako su to i okrivljeni i oštećena saglasno naveli okrivljeni je rukama odgurnuo u predjelu vrata oštećenu, nakon čega je ona glavom udarila u stub od karoserije između prozora vozila. Ocijenjeno je da precizirana izreka presude preciznije predstavlja utvrđeno činjenično stanje, da se navedenim preciziranjem ostaje u okviru istog životnog događaja i da se ne narušava identitet optužnog predloga i presude.

Kako svjedok oštećena R. I. nije postavila imovinsko pravni zahtjev, sud o istom nije odlučivao.

Sud je cijenio i ostale izvedene dokaze, ali je našao da su isti bez uticaja na drugačije odlučivanje u ovoj krivično pravnoj stvari.

Odluka o troškovima krivičnog postupka zasniva se na odredbi čl.230 st.1 ZKP-a, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude.

OSNOVNI SUD U BARU

Dana, 15.09.2017.godine
ZAPISNIČAR, S U D I J A,
Zorica Ivanović Tamara Spasojević
PRAVNA POUKA : Protiv ove presude može se izjaviti žalba u roku od 8 dana od dana prijema pismenog otpravka Višem sudu u Podgorici, a preko ovog suda.

D.n.a.

- ODT iz B.,
- okrivljenom,
- braniocu,
- oštećenoj,
- u spise.