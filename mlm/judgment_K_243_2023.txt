K. br. 243/23
U IME CRNE GORE
Osnovni sud u Podgorici, sudija Ilija Radulović, uz učešće zapisničarke Nataše Paunović, u krivičnom postupku protiv okrivljenog Z. D. zbog krivičnog djela razbojništvo u pokušaju iz člana 242 stav 6 u vezi stava 7 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 27.02.2024. godine, donio je
P R E S U D U
Okrivljeni:

Z. D., JMB xxxxxxxxxxxxx, od oca D. i majke S., rođene R., rođen xx.xx.19xx. godine u N., gdje i prebiva na adresi Ul. x c. br. x/x, državljanin Crne Gore, razumije i govori crnogorski jezik, po zanimanju poljoprivrednik, zaposlen kao vozač u "SS A." DOO, neoženjen, pismen, završio srednju školu, dobrog imovnog stanja, neosuđivan
Kriv je

Što je:

Dana 08.01.2023. godine, oko 04,10 časova, na benzinskoj pumpi "Hifa oil", u mjestu Cijevna bb, opština Podgorica, svjestan svog djela, čije je izvršenje htio, znajući da je njegovo djelo zabranjeno, upotrebom sile protiv nekog lica i prijetnjom da će neposredno napasti na život i tijelo, pokušao da oduzme tuđu pokretnu stvar u namjeri da njenim prisvajanjem sebi pribavi malu imovinsku korist u vrijednosti ispod sto pedeset eura, na način što je ušao u objekat benzinske pumpe, prišao naplatnom pultu i radnici, oštećenoj S. Đ. koja je došla do naplatnog pulta uputio riječi: "imaš li da mi usitniš sto eura", da bi zatim kako oštećena nije otvarala kasu, okrivljeni izvadio palicu - pendrek i oštećenoj uputio riječi prijetnje: "vadi pare" udarajući pendrekom jednom po pultu, da bi zatim kada je došao njen kolega, oštećeni I. P. kojeg je prethodno pozvala u pomoć, okrivljeni istom uputio riječi prijetnje: "vadi pare", a zatim mu zadao više udaraca palicom - pendrekom u predjelu lijeve ruke i glave, nakon čega je izašao iz objekta benzinske pumpe i uputio se u nepoznatom pravcu, a kojom prilikom je oštećeni I. P. zadobio laku tjelesnu povredu u vidu krvnog podliva kože u predjelu zadnje i unutrašnje strane lijevog ručja, pravilnog oblika, veličine 2 cm,
- čime je izvršio krivično djelo razbojništvo u pokušaju iz čl. 242 st. 6 u vezi st. 7 Krivičnog zakonika Crne Gore.

Pa sud okrivljenog primjenom čl. 4 st. 2, čl. 5, čl. 13, čl. 15, čl. 32, čl. 36a i čl. 42 st. 1 Krivičnog zakonika Crne Gore, te čl. 226, čl. 229 i 374 Zakonika o krivičnom postupku,
OSUĐUJE
Na kaznu zatvora u trajanju od 3 (tri) mjeseca, koju kaznu će nakon pravosnažnosti presude izdržavati u prostorijama u kojima stanuje, osim u slučajevima propisanim zakonom kojim se uređuje izvršenje krivičnih sankcija.

Ukoliko okrivljeni jednom u trajanju preko šest časova ili dva puta u trajanju do šest časova samovoljno napusti prostorije u kojima stanuje, sud će mu odrediti da ostatak kazne zatvora izdrži u Upravi za izvršenje krivičnih sankcija - Zatvoru Spuž.

Na osnovu člana 71 Krivičnog zakonika Crne Gore prema okrivljenom se izriče:

MJERA BEZBIJEDNOSTI
OBAVEZNO LIJEČENJE NARKOMANA
Koja će se izvršiti u u Psihijatrijskoj klinici u Podgorici - ambulatni nivo. Navedena mjera će trajati dok postoji potreba za liječenjem, ali ne duže od tri godine.

Ako se okrivljeni, bez opravdanih razloga, ne podvrgne liječenju na slobodi ili liječenje samovoljno napusti, sud će odrediti da se mjera prinudno izvrši u odgovarajućoj zdravstvenoj ili drugoj specijalizovanoj ustanovi.

Obavezuje se okrivljeni da u budžet Crne Gore, na žiro račun 832-21-37, na ime troškova krivičnog postupka, uplati iznos od 192,50 €, kao i iznos od 30,00 eura na ime sudskog paušala, a sve u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom Z. D. je optužnim predlogom Osnovnog državnog tužilaštva u Podgorici Kt. br. 34/23 od 18.04.2023. godine, stavljeno na teret izvršenje krivičnog djela razbojništvo u pokušaju iz čl. 242 st. 6 u vezi st. 7 Krivičnog zakonika Crne Gore.

Nakon podnošenja optužnog predloga sudu, državni tužilac, okrivljeni i njegov branilac su zaključili sporazum o priznanju krivice dana 06.11.2023. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio državni tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državni tužilac pružio dovoljno dokaza o krivici okrivljenog, te da je okrivljeni Z. D., u vrijeme, mjestu i na način opisan u izreci ove presude izvršio krivično djelo razbojništvo u pokušaju iz čl. 242 st. 6 u vezi st. 7 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je cijenio da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje se nalaze na strani okrivljenog, a koje je cijenio državni tužilac prilikom pregovaranja o visini kazne i to, njegov raniji život i u vezi sa tim njegovu raniju neosuđivanost, kao i držanje poslije učinjenog krivičnog djela izraženo kroz prihvatanje odgovornosti i priznanje krivice, kao i izraženo iskreno kajanje pred sudom, te činjenicu da se oštećeni nijesu pridružili kriivčnom gonjenju niti postavili imovinsko pravni zahtjev. Imajući u vidu sve olakšavajuće okolnosti, a u odsustvu otežavajućih, sud je primjenom čl. 36a Krivičnog zakonika Crne Gore, okrivljenog osudio na kaznu zatvora u trajanju od 3 (tri) mjeseca, koju kaznu će nakon pravosnažnosti presude izdržavati u prostorijama u kojima stanuje, a ukoliko okrivljeni jednom u trajanju preko šest časova ili dva puta u trajanju do šest časova samovoljno napusti prostorije u kojima stanuje, sud će mu odrediti da ostatak kazne zatvora izdrži u Upravi za izvršenje krivičnih sankcija - Zatvoru Spuž.

Ovako izrečena kazna, je po ocjeni suda srazmjerna stepenu krivice okrivljenog i težini učinjenog krivičnog djela i sa istom će se u potpunosti ostvariti svrha kažnjavanja iz čl. 32 Krivičnog zakonika Crne Gore, tj. uticati da okrivljeni ubuduće ne vrši krivična djela, a u okviru opšte svrhe izricanja krivičnih sankcija iz čl. 4 st. 2 Krivičnog zakonika Crne Gore.

Takođe, stranke i branilac su se sporazumjeli i oko izricanja mjere bezbjednosti obaveznog liječenja narkomana, a uzimajući u obzir nalaz i mišljenje vještaka psihijatra, koji je sud prihvatio, pa je primjenom čl. 71 Krivičnog zakonika Crne Gore okrivljenom izrekao mjeru bezbjednosti - obavezno liječenje narkomana, kojom je odredio obavezno liječenje okrivljenog Z. D., u Psihijatrijskoj klinici u Podgorici - ambulatni nivo, koja mjera bezbjednosti ima trajati dok postoji potreba za liječenjem, ali ne duže od tri godine. Ako se okrivljeni, bez opravdanih razloga, ne podvrgne liječenju na slobodi ili liječenje samovoljno napusti, sud će odrediti da se mjera prinudno izvrši u odgovarajućoj zdravstvenoj ili drugoj specijalizovanoj ustanovi.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka u iznosu od 192,50 €, a koji troškovi se odnose na troškove vještačenja po vještaku medicinske struke - dr K. N. u iznosu od 66,00 eura i iznos od 126,50 eura na ime vještačenja po vještaku psihijatru - dr Ž. G., kao i troškove sudskog paušala u iznosu od 30,00 €, a koji iznos je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 27.02.2024. godine
ZAPISNIČARKA S U D I J A
Nataša Paunović, s.r. Ilija Radulović, s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

Z.T.O.

Nataša Paunović