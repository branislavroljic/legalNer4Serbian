K
U IME CRNE GORE
K.br. 980/12
OSNOVNI SUD U NIKŠIĆU, kao prvostepeni krivični, sudija Perović Ivan, uz sudjelovanje Ćuzović Plane kao zapisničara, odlučujući u krivičnom predmetu okrivljenog J G zbog krivičnog djela iz čl.384 st.1 KZ, po optužnom predlogu ODT-a Nikšić Kt.br. 742/12 od 6.11.2012.g. nakon dovršenog glavnog i javnog pretresa, dana 29.11.2012.g., u prisustvu zastupnika ODT-a Ivanišević Ivane i okrivljenog J G, donio je i istog dana javno objavio

P R E S U D U
Okrivljeni :

J G od oca D , majke Bo rođene Ć , rođen 28.02.1 .g.u Nikšiću, nastanjen u mjestu rođenja ul. Alekse Backovića br. 13, državljanin Crne Gore, završio srednju školu, nezaposlen, lošeg imovnog stanja, oženjen – otac dvoje djece, ranije ne osuđivan
Kriv je

Što je:

Neutvrđenog dana u periodu od 16.05.2012.g. do 18.05.2012.g. u Nikšiću, u porodičnom stanu koji se nalazi u ulici Alekse Backovića br. 13, samovlasno pribavio pravo za koje smatra da mu pripada, na način što se nakon što su ga dana 16.05.2012.g., ovlašćeni radnici Elektrodistribucije isključili sa niskonaponske mreže zbog neplaćenog duga na ime utrošene električne energije, samovlasno priključio na niskonaponsku mrežu Elektrodistribucije Nikšić.

- čime je učinio krivično djelo samovlašće iz čl. 384 st. 1 Krivičnog zakonika.

Pa sud okrivljenom za navedeno krivično djelo primjenom čl.4 st.2, čl.42, čl.52, čl.53 i čl.54 Krivičnog zakonika i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 30 /trideset/ dana i istovremeno određuje da se ova kazna neće izvršiti ako okrivljeni u roku od 1 /jedne/ godine po pravosnažnosti presude ne učini novo krivično djelo.

Shodno čl. 229 st. 4 Zakonika o krivičnom postupku troškovi krivičnog postupka padaju na teret budžetskih sredstava suda.

Obrazloženje
ODT iz Nikšića optužnim predlogom Kt. br. 742/12 stavio je na teret okrivljenom J Gu izvršenje krivičnog djela koje je činjenično i pravno opisano izrekom presude pa je zastupnik ODT Ivanišević Ivana koja je zastupala optužbu na glavnom pretresu, ostala pri optužnom aktu predlažući sudu u završnoj riječi da okrivljenog oglasi krivim i osudi po zakonu.

Okrivljeni J G u svojoj odbrani negirao je izvršenje krivičnog djela navodeći da sa porodicom živi u stanu u ulici Alekse Backovića br. 113, koji se kao i brojilo od stana formalno pravno vodi kao vlasništvo njegovog oca D . Kako niti on niti supruga ne rade, nijesu u mogućnosti da redovno plaćaju utrošenu električnu energiju pa postoji dug od oko 800,00 eura. Dana 16.05.2012.g., izvršeno je isključenje ovoga stana sa elektromreže nakon čega je on pošao u Elektrodistribuciju da bi ih zamolio da ponovo priključe stan na napajanje električnom energijom. Sa nekim službenikom za koga ne zna kako se zove postigao je dogovor da za tri dana uplati iznos od 50,00 eura pa će mu biti priključena struja. Taj službenik ga je uputio da pozove nekoga od direktora i zamoli ga da se izvrši priključenje. Neko od radnika Elektrodistribucije mu je dao brojeve direktora i on ih je zvao ali mu nijedan nije konkretno obećao da će narediti ponovno priključenje struje. Ne zna kako su se ti direktori zvali ali po povratku kući bilo je struje u njegovom stanu.

Okrivljeni je u završnoj riječi ostao pri iznijetoj odbrani,ostavljajući pitanje svoje krivice sudu na ocjenu.

Sud je u dokaznom postupku na saglasan predlog stranaka pročitao iskaz svjedoka Jo Dr a dat na zapisniku kod ODT-a od 6.11.2012.g., pročitao zapisnik Elektrodistribucije br. 0012740 od 16.05.2012.godine, pročitao zapisnik Elektrodistribucije br. 0012411 od 18.05.2012.godine i pročitao izvod iz kaznene evidencije za okrivljenog.

Svjedok Jo D naveo je u svom iskazu da radi u Elektrodistribuciji Nikšić, da je dana 16.05.2012.g. sa kolegom B Pr na terenu vršio poslove isključivanja neurednih platiša pa su tako isključili potrošača J D a na brojilu. Dana 18.05.2012.g., došli su u ponovnu kontrolu i konstatovali da se potrošač J D samovoljno priključio. Zapisnike o kontrolama ostavljali su na ormariću sa satovima.

Zapisnikom Elektrodistribucije Nikšić br. 0012740 od 16.05.2012.godine konstatovano je da je objekat potrošača J D a isključen na brojilu, dok je zapisnikom Elektrodistribucije NIkšić br. 0012411 od 18.05.2012.godine konstatovano da se ovaj potrošač samovoljno priključio.

Imajući u vidu sadržinu izvedenih dokaza, sud je na nesumnjiv način utvrdio da je okrivljeni J G neutvrđenog dana u periodu od 16.05.2012.g. do 18.05.2012.g. u Nikšiću, u porodičnom stanu koji se nalazi u ulici Alekse Backovića br. 13, samovlasno pribavio pravo za koje smatra da mu pripada, na način što se nakon što su ga dana 16.05.2012.g., ovlašćeni radnici Elektrodistribucije isključili sa niskonaponske mreže zbog neplaćenog duga na ime utrošene električne energije, samovlasno priključio na niskonaponsku mrežu Elektrodistribucije Nikšić, kojim radnjama je ostvario sva bitna obilježja krivičnog djela samovlašće iz čl. 384 st. 1 KZ.

Kako je okrivljeni bio svjestan da samovlasno pribavlja pravo za koje je smatrao da mu pripada, priključujući stan na napajanje električnom energijom, što je i htio takvim postupanjem, jasno je da je djelovao sa direktnim umišljajem.

Sud nije prihvatio odbranu okrivljenog nalazeći da je neosnovana i sračunato data radi izbjegavanja krivice.

Naime, ono što ni sam okrivljeni J G ne osporava jeste činjenica da je dana 16.05.2012.g., izvršeno isključenje objekta u kome živi sa elektromreže a u skladu sa prednjim su i konstatacije zapisnika Elektrodistribucije od 16.05.2012.g.

Okrivljeni osporava da je samovlasno izvršio priključenje stana na elektromrežu ističući da je zapravo istoga dana kada je do isključenja došlo, otišao u Elektrodistribuciju, dogovorio se sa nekim službenikom da za tri dana uplati 50,00 eura, pa će mu struja biti priključena, pri čemu je zvao direktore toga preduzeća ali mu nijedan od njih nije konkretno obećao ponovno priključenje, da bi po dolasku kući u njegovom objektu bilo struje.

Sud nalazi da su ovakve tvrdnje okrivljenog krajnje paušalne i nelogične. Naime, nelogično je da okrivljeni iako mu je službenik Elektrodistribucije kazao da će mu struja biti priključena uz obavezu da nakon tri dana plati iznos od 50,00 eura, poziva direktore Elektrodistribucije sa molbom da narede priključenje. Pitanje na koje ovakva odbrana okrivljenog ne daje odgovor jeste – zbog čega bi se okrivljeni obraćao direktorima kada je već postigao dogovor sa službenikom istog preduzeća. Nadalje je ne prihvatljivo da se okrivljeni ne može sjetiti niti jednog imena – niti imena službenika koji mu obećava priključenje struje niti imena direktora. Nasuprot ovome iskaz svjedoka Jol D a krajnje je precizan – po izlasku u kontrolu dana 18.05.2012.g. potrošača koji su prethodno isključeni, zatečeno je da je objekat potrošača J D samovlasno priključen. Da je priključenje obavljeno po nalogu radnika Elektrodistribucije dana 16.05.2012.g. a kako to tvrdi okrivljeni, nelogično je da bi uopšte bila slata kontrola istom potrošaču dva dana kasnije.

Sud je donio rješenje da se ne saslušavaju svjedok Bal Pre g i predstavnik oštećene Elektrodistribucije budući da je zamjenik ODT-a odustao od predloga za izvođenje tih dokaza, čemu se nije protivio okrivljeni a i njihovi iskazi ne bi bili od značaja za rješavanje ove pravne stvari.

Prilikom odlučivanja o krivičnoj sankciji sud je shodno čl.42 KZ kao olakšavajuće okolnosti na strani okrivljenog cijenio porodičnost – isti je oženjen i otac dvoje djece, nezaposlenost i loše imovno stanje kao i raniju neosudjivanost utvrdjenu iz izvoda iz kaznene evidencije, dok otežavajućih okolnosti nije našao, pa je u konačnom nalazeći da su ispunjeni uslovi iz čl.53 i čl.54 KZ, okrivljenom izrekao uslovnu osudu uz utvrdjivanje kazne zatvora u trajanju od 30 dana koja se kazna neće izvršiti ukoliko u roku od jedne godine po pravosnažnosti presude ne učini novo krivično djelo, čime će se po ocjeni suda ostvariti svrha uslovne osude iz čl.52 KZ u okviru opšte svrhe propisivanja i izricanja krivičnih sankcija iz čl.4 st.2 KZ.

Shodno čl. 229 st. 4 ZKP-a sud je oslobodio okrivljenog obaveze plaćanja troškova krivičnog postupka, jer bi u suprotnom, imajući u vidu da se radi o licu lošeg imovnog stanja, ocu dvoje djece, bilo ugroženo izdržavanje samog okrivljenog kao i lica koja je dužan po zakonu da izdržava.

Iz iznijetih razloga sud je shodno čl.374 ZKP-a odlučio kao u izreci presude.

OSNOVNI SUD U NIKŠIĆU dana 29.11.2012.godine

Zapisničar, SUDIJA,
Ćuzović Plana s.r. Perović Ivan s. r.

ZA TAČNOST OTPRAVKA TVRDI:

radnik suda
PRAVNA POUKA: Protiv ove presude dozvoljena je žalba u roku od 8 dana od
dana prijema iste preko ovog SUDA VIŠEM SUDU
PODGORICA.