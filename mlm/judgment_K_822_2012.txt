K.br.882/12
U IME CRNE GORE
OSNOVNI SUD U NIKŠIĆU, kao prvostepeni krivični, sudija Kovačević Vesna, uz sudjelovanje Nikolić Rade, kao zapisničara, u krivičnom predmetu okrivljenog Božović Marka, zbog kriv.djela nedozvoljene polne radnje iz čl. 208 st.1. u vezi čl. 204 st.1.KZ, po optužnom predlogu ODT-a Nikšić Kt.br.580/12 od 06.09.2012.g., nakon dovršenog glavnog i nejavnog pretresa, dana 25.11.2013.g., u prisustvu zamjenika ODT-a Đorojević Dejana i okrivljenog Božović Marka, istog dana donio je a dana 28.11.2013.godine i javno objavio

P R E S U D U
Okrivljeni BOŽOVIĆ MARKO, JMBG 0611982260026, od oca Milorada i majke Stanislavke, rođene Stojanović, rođen 06.11.1982.godine u Nikšiću, sa prebivalištem u Nikšiću- ul.Bistrička 4/10, državljanin Crne Gore, završio osnovnu školu, neoženjen,nezaposlen, srednjeg imovnog stanja,ranije osuđivan presudama Osnovnog suda Nikšić K.br.609/06 od 12.02.2008. godine zbog kriv. djela iz čl. 375 st. 3. KZRCG- 30 dana zatvora, K.br.714/08 od 06.04.2009. godine, zbog kriv. djela iz čl.152 KZ- uslovna osuda, K.br.609/06 od 12.02.2008 godine, zbog kriv.djela iz čl.375 st.3. u vezi st.1.i 4 KZ- 30 dana zatvora, K.br.650/06 od 10.01.2008. godine, zbog kriv. djela iz čl.399KZ- 3 mjeseca zatvora uslovno na 1 godinu i presudom Višeg suda Podgorica Kž.2088/10 od 10.11.2010. godine zbog kriv djela iz čl.151 st.1. KZ 6 mjeseci zatvora .Presudom Kž.br.2088/10 preinačene presude Osnovnog suda u Nikšiću K.br. 178/10 od 11.06.2010.godine,
na osnovu čl.373 tač.2. Zakonika o krivičnom postupku
OSLOBAĐA SE OD OPTUŽBE
Da je:

Dana 16.07.2012.godine, oko 17,00 časova, u Nikšiću, u kafe baru «Bumerang« u naselju Dragova Luka, u cilju zadovoljenja polnog nagona upotrebom sile izvršio polne radnje prema oštećenoj Đurković Dijani, na način što je oštećenu sa leđa uhvatio rukama preko struka, u kojem trenutku mu je oštećena rekla da se makne i da prestane to da radi, nakon čega je upotrebom fizičke sile oštećenu savio u pravcu sudopere i počeo da je ljubi po vratu, a zatim je rukama uhvatio u predjelu grudi, u predjelu polnog organa i u predjelu zadnjice, za koje vrijeme j eoštećena pokušavala da se okrene i otrgne od okrivljenog, nakon čega je u jednom trenutku oštećena uspjela da se okrene i da odgurne okrivljenog od sebe, a zatim krenula da bježi prema izlaznim vratima objekta gdje je okrivljeni Božović Marko sustigao, uhvatio preko struka i odgurao u pravcu lože, a zatim je oborio na ložu, u kojem trenutku je oštećena počela da vrišti i da doziva u pomoć, nakon čega je okrivljeni legao preko oštećene u navedenoj loži i pokušavao da je poljubi, kada je oštećena uspjela da se izvuče ispod okrivljenog i da ustane, u kojem trenutku je okrivljeni svojom rukom uhvatio za ruku i udario otvorenom pesnicom u predjelu lijeve strane lica, kada je oštećena uspjela da se otrgne iz ruke okrivljenog i pobjegla iz navedenog kafe bara,
- čime bi izvršio krivično djelo nedozvoljene polne radnje iz čl. 208 st.1. u vezi čl. 204 st.1.Krivičnog zakona Crne Gore.

Nije bilo troškova krivičnog postupka, koji bi padali na teret budžetskih sredstava ovog suda.

O b r a z l o ž e n j e
ODT u Nikšiću svojim optužnim predlogom Kt.br.580/12 od 06.09.2012.godine stavio je na teret okrivljenom Božović Marku izvršenje krivičnog djela nedozvoljene polne radnje iz čl.208 st.1. u vezi čl. 204 st.1.Krivičnog zakonika Crne Gore, pa je zamjenik ODT-a Nikšić, Đorojević Dejan zastupajući optužni akt na glavnom pretresu u cjelosti ostao pri istom, predlažući sudu da okrivljenog oglasi krivim i osudi po zakonu.

Okrivljeni Božović Marko u svojoj odbrani nije priznao izvršenje krivičnog djela i krivicu za isto. Naveo je da je dana 16.07.2012. godine oko 17,00 časova svratio u kafe bar „Bumerang“, koji se nalazi u Dragovoj Luci, gdje je radila konobarica Đurković Dijana, jer je u prethodnoj smjeni ostao dužan iznos od 20,00 eura. Naveo je je da je ostao da popije još jedno piće i da plati dug pa kada je isto platio, naručio je opet piće za njega i njegovog druga Jovanovića , ali mu je Đurković Dijana zatim naplatila račun za to piće i za prethodno piće, koje je on sam popio i već bio platio zajedno sa pićem iz prve smjene, zbog čega je istu samo mršnuo i izašao iz lokala. Istakao je je da te prilike Đurković Dijanu nije pitao zašto mu je ponovo naplatila račun, već da je istoj samo tražio da mu donese fiskalni račun, jer mu je Đurković prethodno napisala račun na listu od sveske,da je potom ista pošla iza šanka, a da je on Đurković Dijanu mršnuo i izašao iz lokala, tako da nije prolazio iza šanka, već je zajedno sa njim iz lokala izašao Jovanović Novo. U konačnom okrivljeni Božović Marko je ostao pri svojoj odbrani, istićući da se ne osjeća krivim.

U dokaznom postupku sud je neposredno saslušao svjedoka – oštećenu Đurković Dijanu, svjedoke Mijušković Oliveru, Eterović Natašu, Dubljević Slobodanku, Jovanović Nova, Nišević Ranka, izvršio suočenje između svjedoka-oštećene Đurković Dijane i svjedoka Jovanović i pročitao izvod iz kaznene evidencije za okrivljenog izdat od UP PJ Nikšić broj 2132 od 02.10.2012. godine.

Analizirajući provedene dokaze pojedinačno i u njihovoj medjusobnoj povezanosti, dovedeći ih u vezu sa navodima optužbe i odbranom okrivljenog, Sud je našao da se na osnovu dokaza provedenih u predmetnom postupku ne može na nesumnjiv način utvrditi da je okrivljeni počino krivično djelo koje mu je stavljeno na teret optužbom i istog oslobodio od optužbe sa sledećih razloga:

Svjedok - oštećena Đurković Dijana je u svojoj izjavi navela da se dana 16.07.2012.godine oko 17,00 časova nalazila na radnom mjestu u ugostiteljskom lokalu »Bumerang« u Dragovoj Luci, kada je došao Božović Marko i tražio račune iz prethodne smjene, koje nije platio njenoj koleginici Pejović Željki. Navela je da je Božoviću preko šanka pružila račune, ali da Božović nije platio ove račune, već je prošao iza šanka gdje se ona nalazila i prala sude i protivno njenoj volji uhvatio je sa leđa rukama oko struka, da je ona rekla Božoviću da se makne i da prestane to da radi, ali da je Božović nije poslušao već je silom savio preko sudopere i počeo da je ljubi po vratu, a zatim da je rukama hvata u predjelu grudi i za intimni dio tijela i za zadnjicu. Navela je da je čitavo ovo vrijeme pružala otpor Božoviću, da je pokušala da se okrene, dok je on nju držao sa leđa u savijenom položaju, pa je u jednom trenutku uspjela da se okrene, a zatim i da Božovića odgurne rukama od sebe, govoreći mu da se makne od nje. Dalje je istakla da je pobjegla iza šanka prema izlaznim vratima od objekta, gdje je sustigao Božović, uhvatio je rukama preko struka, odgurnuo je u pravcu lože, tako da je ona pala na ložu. Istakla je da je počela da vrišti i da doziva u pomoć, a da je Božović uprkos tome legao na nju u loži, pokušavajući da je poljubi, ali da je ona uspjela da se izvuče ispod njega i da ustane, ali je Božović uhvatio za ruku i otvorenom pesnicom je udario u predjelu lijeve strane lica. Navela je da je uspjela da se otrgne iz ruke Božovića i da pobjegne prema vratima, a kada je izašla iz lokala, pozvala je gazdu lokala, a zatim je ušla u prodavnicu »Albona«, koji se nalazio do kafe bara, gdje je radnicama ispričala da je napao Božoić i gdje je sačakala da Božović napušti lokal, da bi se na glavnom pretresu u jednom momentu obratila svjedokinji Eterović da je lično njoj ispričala kritični događaj, što je ova negirala, nakon čega se ona vratila u lokal. oštećena Đurković je pojasnila da je kritične prilike bila sama sa okrivljenim u lokalu i da je okrivljeni Božović bio u pripitom stanju.Dalje je navela da je tog kritričnog dana pozvala vlasnika lokala Nišević Ranka i kazala mu da je napanuta u lokalu od strane Božović Marka, te da je Nišević došao nakon 10-15 min sa Osmajić Goranom , a da je ona bila uplakana i uplašena i da su joj Nišević i Osmajić rekli da slučaj ne prijavljuje policiji, jer će štetiti lokalu, te da joj je sam Nišević rekao, prije nego što je počela sa radom, da se pazi Božoviča , jer je isti nezgodan kada popije.Na kraju je navela da je predhodno o zasnivanju svog radnog odnosa pričala sa Nišević Rankom, koji joj je u razgovoru rekao da je vlasnik lokala, a da je Osmajić sa njom radio u lokalu i vodio računa u vezi pazara i popisa.

Svjedok Mijušković Olivera je u svom iskazu navela da dana 16.07.2012.godine oko 17,00 časova nije radila u drugoj smjeni u objektu »Albone« u Dragovoj Luci, već da su drugoj smjeni radile Eterović Nataša, Dubljević Slobodanka i Stanišić Snežana, ali da i iz njihovih priča ne zna ništa o predmetnom dogadjaju, niti poznaje okrivljenog Božović Marka, ni oštećenu Đurković Dijanu.

Svjedok Eterović Nataša je u svom iskazu navela da poznaje iz viđenja okrivljenog Božović Marka i oštećenu Đurković Dijanu, kao mušterije iz prodavnice«Albona«, ali da se ne sjeća da je Đurković Dijana bilo kada dolazila kod njih uzrujana i da se žalila da joj se nešto dogodilo u lokalu u kojem radi, negirajući da je lično njoj Đurković Dijana ispričala kritični događaj
.

Svjedok Dubljević Slobodanka je u svom iskazu navela da ne poznaje okrivljenog Božović Marka, ni oštećenu Đurković Dijanu, niti se sjeća predmetnog događaja i oštećene kao mušterije,niti joj je bilo poznato gdje ista radi.

Svjedok Jovanović Novo je u svom iskazu naveo da je kritičnog dana pozvao Božović Marka da mu Božović preveze drva, i da su se dogovorili da se nađu u kafe baru »Bumerang«, gdje ga je Božović pozvao da dođe. Naveo je da je u lokalu naručio kafu, a Božović pivo i da je Božović tražio od konobarice da mu naplati prethodni račun, koji je iznosio oko 20,00 eura, koji je konobarica i naplatila, da bi u međuvremenu kada su popili piće, Božović tražio da mu se naplati novi račun, kada je konobarica rekla da je dužan 22,00 eura. Naveo je da Božović nije htio da plati, već da je ostavio 2,00 eura i da su nakon toga izašli iz lokala.Dalje je pojasnio da je lično samo četiri puta vidio okrivljenog Božovića, a oštećenu Đurković tog dana u lokalu i na glavnom pretresu. Istakao je da je Božović tog dana samo rekao da neće da plaća po drugi put račun i da je Đurković tada bila za šankom na udaljenosti od 2-3 metra od njih, a da su oni sjedjeli u loži, da je Božović ostavio 2,00 eura na stolu i da je izašao iz lokala zajedno sa njim i da je u vozilo ponavljao da nije budala da plaća dva puta račun.

U obavljenom suočenju između oštećene Đurković Dijane i svjedoka Jovanović Nova, oštećena Đurković Dijana i svjedok Jovanović Novo su stajali okrenuti jedno prema drugom i da se svjedok Jovanović Novo obratio oštećenoj Đurković Dijani riječima:«Kako možeš da lažeš da nijesam dolazio u taj lokal i da me gledaš u oči , kako si toliko drska i bezobrazna kada sam ja došao i popio kafu zajedno sa Božovićem , a tebe drugi put sada vidim u životu!«, dok je oštećena Đurković odgovorila:« Nije tačno da si dolazio u lokla, niti si ikada bio u tom lokalu i ja te uopšte ne poznajem, već je sam bio Božović Marko, koji je došao i naručio pivo za šankom, dok ti nijesi uopšte ulazio u lokal«. Za ovim svjedok Jovanović kategorično tvrdi i obraća se oštećenoj ponavljajući:«Kako možeš da lažeš, obzirom da sam ja tog dana bio u lokalu«, dok je oštećena Đurković ostala pri svojoj trdnji govoreći:«Nije tačno da si ikada dolazio, nijesi tog dana bio sa Božovićem«.

Svjedok Nišević Ranko u svojoj izjavi je naveo da nijesu tačne tvrdnje da je vlasnik lokala »Bumerang« u Dragovoj Luci , već da je vlasnik Osmajić Goran, koji živi u Moskvi već 3-4 mjeseca, a da je on samo čest gost lokala. Naveo je da poznaje Đurković Dijanu, ali da ga ista nikada nije zvala zbog problema, koje je imala u lokalu, niti je on dolazio povodom problema u lokalu sa Božović Markom, a naročito po pozivu Đurković Dijane, niti je on lično imao veze sa zapošljavanjem oštečene .

Činjenični navodi optužbe, a za koje je sud vezan u ovom postupku nijesu potvrđeni dokazima izvedenim na glavnom pretresu.Naime odbrana okrivljenog Božović Marka, koji je u toku postupka negirao izvršenje krivičnog djela, koje mu je stavljeno na teret, i koji je istakao da je u lokalu “Bumerang” u prethodnoj smjeni ostao dužan iznos od 20,00 eura, da je kritičnog dana ostao u lokal da popije još jedno piće i da plati dug a što je i učinio a zatim naručio piće za sebe i svog druga Jovanović Novo, kada mu je Đurković Dijana naplatila račun za to piće i za prethodno piće, da je Đurković Dijanu samo mršnuo i izašao iz lokala sa Jovanović Novom, te da te prilike nije prolazio iza šanka, je potvrđena iskazom svjedoka Jovanović Novo, koji je bio očevidac kritičnog događaja i koji je na jasan, decidan i konkretan način prevashodno potvrdio navode odbrane okrivljenog Božovića i pri tom objasnio da je okrivljeni Božović kritične prilike tražio od oštećene Đurković da mu naplati prethodni račun , koji je iznosio oko 20,00 eura, i da je Đurković naplatila taj račun, a da je u međuvremenu kada su popili piće, Božović tražio da mu se naplati novi račun, kada je oštećena Đurković rekla da je okrivljeni Božović dužan 22,00 eura, da Božović nije htio da plati, već da je samo ostavio 2,00 eura i da su nakon toga zajedno izašli iz lokala, pri tom objašnjavajući da je Božović tog dana samo rekao da neće da plaća po drugi put račun i da je Đurković tada bila za šankom, na udaljenosti od 2-3 metra od njih, a da su oni sjedjeli u loži, da je Božović ostavio tih 2,00 eura na stolu i da su zatim izašli iz lokala, a da je Božović u vozilu ponavljao da nije budala da plaća dva puta račun. Sud je pri tom imao u vidu da je ovakve tvrdnje svjedok Jovanović ponovio u obavljenom suočenju sa oštećenom Đurković Dijanom, na glavnom pretresu, kada je na kategoričan način, okrenut prema oštećenoj Đurković istoj uputio jasno riječi :«Kako možeš da lažeš da nijesam dolazio u taj lokal i da me gledaš u oči, kako si toliko drska i bezobrazna kada sam ja došao i popio kafu zajedno sa Božovićem, a tebe drugi put sada vidim u životu!«
Nasuprot prednjem, tvrdnje oštećene Đurković Dijane, ne samo da su kontradiktorne sa samom odbranom okrivljenog Božović Marka i svjedoka Jovanović Nova, koji je jedino bio prisutan kritične prilike u lokalu »Bumerang«, već uporište za svoje tvrdnje oštećena nije imala ni u iskazima svjedokinja Mijušković Olivere, Eterović Nataše i Dubljević Slobodanke, radnica »Albone« a koje je predložila kao svjedoke u ovom postupku.. Naime, oštećena Đurković je navela da je nakon što je navodno uspjela da pobjegne od okrivljenog Božovića i izađe iz lokala, otišla u prodavnicu »Albona, koja se nalazila do pomenutog lokala, da je tamo ostala, dok nije vidjela da je Božović napuštio lokal, i da se tek nakon toga vratila u lokal, te da je zaposlenim radnicama u »Alboni« ispričala da je imala problema sa Božovićem. Međutim, svjedokinje Eterović Nataše i Dubljević Slobodanke, radnice »Albone«, koje su bile u toj drugoj smjeni, negiraju tvrdnje oštećene, čak tvrdeći da istu poznaju iz viđenja, kako je navela svjedokinja Eterović, dok je Dubljević Slobodanka navela da istu čak i ne poznaje i da se ne sjećaju pomenutog događaja, niti oštećene. Ovakve tvrdnje pomenute svjedokinje su ponovile na glavnom pretresu u prisustvu oštećenje Đurković, koja se u jednom momentu obratila svjedokinji Eterović da je lično njoj ispričala kritični događaj, što je ova negirala, pri tom navodeći da se ne sjeća da je oštećena ikada dolazila u prodavnicu uzrujana, kako je to tvrdila oštećena Đurković. Ovakve navode svjedokinja Eterović Nataše i Dubljević Slobodanke potvrdila je i svjedokinja Mijušković Olivera, takođe radnica »Albone«, koja nije bila prisutna tog dana u drugoj smjeni, ali je istakla da joj niko od ostalih radnica, ni Eterović Nataša, ni Dubljević Slobodanka, nikada nijesu pričale o kritičnom događaju u prodavnici u kojoj su zaposlene, pa je sud mišljenja da ovakav događaj zasigurno ne bi bilo nezapamćen od strane pomenutih svjedokinja, da bi čak šta više iste oštećenoj Đurković pomogle da se smiri, s obzirom da je navodno prethodno bila fizički napadnuta od strane okrivljenog Božovića i da je bila uzrujana, kako je sama oštećena tvrdila. Isto tako oštećena Đurković je tvrdila da je o predmetnom događaju obavjestila vlasnika lokala Nišević Ranka i da je napanuta u lokalu od strane Božović Marka, da je Nišević došao nakon 10-15 min sa Osmajić Goraanom, a da je ona bila uplakana i uplašena, te da je prilikom zasnivanja svog radnog odnosa pričala sa Nišević Rankom, koji joj je u razgovoru rekao da je vlasnik lokala i da se čuva upravo okrivljenog Božovića, ali i ove tvrdnje oštećene Đurković su kontradiktorne sa iskazom svjedoka Nišević Ranka, koji je nasuprot istoj naveo da čak nije ni vlasnik lokala, već da je vlasnik istog Osmajić Goran, a da je on samo čest gost lokala, dok ga Đurković Dijana nikada nije zvala zbog problema, koje je imala u lokalu, niti je on dolazio povodom problema u lokalu sa okrivljenim Božovićem, a naročito ne po pozivu Đurković Dijane, niti je on lično imao veze sa zapošljavanjem oštečene, pa je sud iz naprijed navedenih razloga, istinitost ovakvog iskaz oštećene Đurković cijenio kao neistinit, nejasan, kontadiktoran sa dokazima, kojima je sud dao punu vjeru.

Imajući u vidu ove činjenjice i da se na iskazu oštećene temelji optužba a koji iskaz je u suprotnosti sa svim dokazima koje je upravo oštećena predložila i koje je sud proveo kao dokaz kako bi provjerio iskaz svjedoka oštećene, pa kako njen iskaz nije potvrđen nijednim provedenim dokazom normalno je da sud smatra da prednji iskaz nije pouzdan sa kog razlogom nije mogao prihvatiti navode optužbe pa je okrivljenog i oslobodio iste..

Za krivično djelo koje je okrivljenom stavljenao na teret, bilo bi u ovom postupku nužno dokazati da je dana 16.07.2012.godine, oko 17,00 časova, u Nikšiću, u kafe baru «Bumerang«, u naselju Dragova Luka, u cilju zadovoljenja polnog nagona upotrebom sile izvršio polne radnje prema oštećenoj Đurković Dijani, na način što je oštećenu sa leđa uhvatio rukama preko struka, u kojem trenutku mu je oštećena rekla da se makne i da prestane to da radi, nakon čega je upotrebom fizičke sile oštećenu savio u pravcu sudopere i počeo da je ljubi po vratu, a zatim je rukama uhvatio u predjelu grudi, u predjelu polnog organa i u predjelu zadnjice, za koje vrijeme j eoštećena pokušavala da se okrene i otrgne od okrivljenog, nakon čega je u jednom trenutku oštečena uspjela da se okrene i da odgurne okrivljenog od sebe, a zatim krenula da bježi prema izlaznim vratima objekta gdje je okrivljeni Božović Marko sustigao, uhvatio preko struka i odgurao u pravcu lože, a zatim je oborio na ložu, u kojem trenutku je oštećena počela da vrišti i da doziva u pomoć, nakon čega je okrivljeni legao preko oštećene u navedenoj loži i pokušavao da je poljubi, kada je oštećena uspjela da se izvuče ispod okrivljenog i da ustane, u kojem trenutku je okrivljeni svojom rukom uhvatio za ruku i udario otvorenom pesnicom u predjelu lijeve strane lica, kada je oštećena uspjela da se otrgne iz ruke okrivljenog i pobjegla iz navedenog kafe bara, što u postupku, ni jednim dokazom kojem je sud dao vjeru nije potvrđeno, pa dovodeći provedene dokaze u vezu sa odbranom okrivljenog u kojoj, tokom cijelog postupka poriču izvršenje krivičnog dijela stavljenog mu na teret a koja odbrana je saglasna sa ostalim dokazim kojima je sud dao punu vjeru to sud nalazi da tokom postupka nije nesumnjivo utvrđeno da je okrivljeni izvršio krivično djelo stavljeno im na teret, pa je o sumnji o postojanju svih činjenica, koje čine obilježje krivičnih djela, shodno čl. 3 st. 3 Zakonika o krivičnom postupku, odlučio na način, kako je to povoljnije za okrivljenog i istog shodno čl. 373 tačka 2 Zakonika o krivičnom postupku, oslobodio od optužbe. U prilog prednjeg zaključka suda je i pretpostavka nevinosti, formulisana u članu 6 stav 2 EKLJP, pri čemu, i ako nakon cjelokupnog dokaznog postupka koji je zakonito sproveden, preostane samo sumnja u prilog postojanja krivice, mora se primijeniti rezonovanje po pravilu in dubio pro reo, tj. tada će se smatrati da pretpostavka nevinosti nije oborena.

Javnost je u ovom postupku, shodno čl.314 ZKP-a bila isključena radi zaštite morala i radi zaštite ličnog života oštećene, ali je shodno čl. 375 st. 4 ZKP-a odluka javno objavljena.

Troškova krivičnog postupka nije bilo, a isti bi u slučaju da su postojali shodno čl.230 ZKP-a padali na teret budžetskih sredstava ovog suda.

Sa svega izloženog, odlučeno je kao u izreci.

OSNOVNI SUD U NIKŠIĆU, dana 28.11.2013. godine

Zapisničar Sudija
Nikolić Rada, s.r. Kovačević Vesna,s.r.

Za tačnost otpravka tvrdi i ovjerava
službenik suda
PRAVNA POUKA:Protiv ove presude nezadoviljna stranka ima pravo žalbe u roku od 8 dana, od dana prijema iste preko ovog suda Višem sudu u Podgorici.