K. br. 130/23
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Ivane Braunović, u krivičnom postupku protiv okrivljenog M.V. zbog krivičnog djela proganjanje iz čl. 168a st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 31. 3. 2023. godine, donio je
P R E S U D U
Okrivljeni: M.V., JMB .........., sa nadimkom V., od oca R. i majke B., rođene L., rođen .... godine u Nikšiću, sa prebivalištem u Podgorici - Ulica ...... br. 135, državljanin Crne Gore, razumije crnogorski jezik, koji je i njegov jezik, fotograf, neoženjen, bez djece, pismen, završio srednju školu, srednjeg imovnog stanja, neosuđivan, protiv kojeg se ne vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 98/23 od 17. 2. 2023. godine koji se računa od 15. 2. 2023. godine u 00.15 časova.

Kriv je

Što je:

U periodu od kraja decembra 2022. godine do 14. februara 2023. godine, u Podgorici, svjestan svog djela, čije je izvršenje htio, znajući da je njegovo djelo zabranjeno, uporno proganjao oštećenu J.M. na način koji može osjetno da ugrozi njen život, zdravlje, tijelo i način života, tako što je, u navedenom periodu, oštećenu neovlašćeno pratio i preduzimao druge radnje u cilju fizičkog približavanja oštećenoj, te nastojao da uspostavi kontakt sa njom, protivno njenoj volji neposredno i putem sredstava komunikacije, na način što je ne prihvatajući da je okončana emotivna veza između njega i oštećene, svakodnevno ucjenjivao oštećenu da će obaviti njene fotografije eksplicitne sadržine, koje je posjedovao, te da će ih poslati bivšem suprugu oštećene, pa je tako u noći 31. decembra 2022. godine, više puta pozivao oštećenu sa zaštićenog broja telefona, koja se nije javljala, da bi u trenutku kada se javila na telefon, okrivljeni saopštio oštećenoj da će pozvati njenog bivšeg supruga, te istog upoznati sa činjenicom da su njih dvoje u emotivnoj vezi i sa njenim fotografijama eksplicitnog sadržaja, potom je dana 19. januara 2023. godine, okrivljeni sačekao oštećenu ispred njene kancelarije, koja se nalazi u Bulevaru Džordža Vašingtona, te je ucjenjivao da će skočiti sa mosta, ukoliko ne povuče krivičnu prijavu koju je prethodno podnijela protiv njega, a potom prijetio da će je ubiti, stiskao je za vrat i pribijao uz zid od portuna zgrade, nakon čega je svakodnevno presretao, pokušavajući da uđe u njeno vozilo, iako ga je oštećena upozoravala da to ne radi, jer je bila pod stresom i nije mogla da izdrži njegovo uporno uhođenje i iznenadno pojavljivanje, da bi dana 3. februara 2023. godine okrivljeni pratio oštećenu do kuće u kojoj stanuje njena majka, u Radničkoj ulici br. ..., prethodno je čekajući pored njenog vozila, koje je bilo parkirano ispred kancelarije u kojoj oštećena radi, zbog čega je oštećena, u trenutku kada ga je spazila, odustala da uđe u vozilo i pješke došla do majčine kuće, gdje joj je okrivljeni saopštio da se ne plaši njene majke, niti njene djece, prijeteći da će ući u kuću i "napraviti haos", a da će njenog bivšeg supruga objesiti ispred kuće, a dana 9. februara 2023. godine, okrivljeni je pozvao oštećenu putem društvene mreže "Instagram" i u trenutku kada mu je saopštila da ide u Kotor, prijetio joj je da će je ubiti, govoreći joj: "Nećeš živa Brajiće prolaziti", nakon čega je pratio oštećenu vozilom dok je ona upravljala svojim vozilom u pravcu naselja Donja Gorica, zbog čega je oštećena, u trenutku kada je spazila da je okrivljeni prati, osjećajući strah zbog prethodno upućenih prijetnji, zaustavila svoje vozilo, a okrivljeni svoje, kada je zamolila prolaznika da pozove policiju, te je dana 14. februara 2023. godine, oko 20.00 časova, okrivljeni ponovo došao do kancelarije oštećene, koja je, vidjevši ga, ušla u prodavnicu "Bonella", a on ušao za njom i pored njenog insistiranja da se udalji, govoreći joj da joj je kupio poklon za Dan zaljubljenih i insistirajući da razgovara sa njom i sa njenom majkom, koja je, saznavši da okrivljeni ponovo uznemirava njenu kćerku, došla do navedene prodavnice, te iste večeri kada je oštećena odlučila da prijavi okrivljenog, pratio je do službenih prostorija Centra bezbjednosti Podgorica, kojim radnjama je okrivljeni uzrokovao kod oštećene osjećaj životne ugroženosti i nesigurnosti, zbog čega je došlo do narušavanja njenog psihičkog zdravlja,
- čime je izvršio krivično djelo proganjanje iz čl. 168a st. 1 Krivičnog zakonika Crne Gore.

Pa ga sud na osnovu čl. 4 st. 2, čl. 32, čl. 36, čl. 36a, čl. 42 st. 1 i čl. 51 st. 1 Krivičnog zakonika Crne Gore, te čl. 226, čl. 229 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 3 (tri) mjeseca koja će se izvršiti tako što će okrivljeni istu izdržavati u prostorijama u kojima stanuje, a u koju se uračunava vrijeme provedeno u pritvoru od 15. 2. 2023. godine u 00.15 časova, pa nadalje.

Okrivljeni ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija.

Ukoliko okrivljeni jednom u trajanju preko 6 (šest) časova ili dva puta u trajanju do 6 (šest) časova samovoljno napusti postorije u kojima stanuje, sud će odrediti da ostatak kazne zatvora izdrži u Zavodu za izvršenje krivičnih sankcija.

Na osnovu čl. 77a Krivičnog zakonika Crne Gore sud okrivljenom izriče
MJERU BEZBIJEDNOSTI
ZABRANA PRIBLIŽAVANjA
Okrivljenom M.V. zabranjuje se približavanje oštećenoj M.J.

Ova mjera će trajati 2 (dvije) godine po pravosnažnosti presude, s tim da se vrijeme provedeno u zatvoru ne uračunava u vrijeme trajanja ove mjere.

Obavezuje se okrivljeni da plati na ime troškova krivičnog postupka iznos od 112,50 €, u roku od 15 dana od dana pravosnažnosti presude, pod prijetnjom izvršenja.

O b r a z l o ž e nj e
Okrivljenom M.V. je optužnim predlogom Osnovnog državnog tužilaštva u Podgorici Kt. br. 41/23 od 3. 3. 2023. godine stavljeno na teret krivično djelo proganjanje iz čl. 168a st. 1 Krivičnog zakonika Crne Gore.

Nakon podnošenja optužnog predloga, državna tužiteljka, okrivljeni i njegov branilac su zaključili sporazum o priznanju krivice dana 9. 3. 2023. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni M.V. u vrijeme, mjestu i na način opisan u izreci ove presude učinio krivično proganjanje iz čl. 168a st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani optuženog, a koje je cijenila državna tužiteljka prilikom pregovaranja o vrsti i visini kazne, i to njegov raniji život i s tim u vezi neosuđivanost, njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka, te iskreno kajanje, dok otežavajućih okolnosti nije bilo.

Sud je, shodno članu 77a Krivičnog zakonika Crne Gore okrivljenom izrekao mjeru bezbjednosti zabrane približavanja oštećenoj M.J., na način kako je to predstavljeno u izreci presude. Po ocjeni suda, navedena mjera je neophodna, imajući u vidu da je okrivljeni proganjao oštećenu u dužem vremenskom periodu na način koji osjetno ugrožava njen život, zdravlje, tijelo i način života. Shodno tome, sud je okrivljenom izrekao navedenu mjeru bezbjednosti i odredio da ista, a polazeći od svih okolnosti predmetnog slučaja, ima trajati dvije godine po pravosnažnosti presude, s tim da se vrijeme provedeno u zatvoru ne uračunava u vrijeme trajanja ove mjere. Navedenom mjerom bezbjednosti će se po ocjeni suda otkloniti uslovi koji mogu biti od uticaja da okrivljeni ubuduće vrši krivična djela, čime će se u svemu ostvariti svrha mjera bezbjednosti iz čl. 66 Krivičnog zakonika Crne Gore, a u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Na osnovu čl. 226 i čl. 229 Zakonika o krivičnom postupku, sud je obavezao okrivljenog da na ime troškova krivičnog postupka plati ukupan iznos od 112,50 eura od čega na ime troškova psihijatrijskog vještačenja iznos od 82,50 eura i na ime paušalnih troškova iznos od 30,00 €, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 31. 3. 2023. godine
ZAPISNIČARKA S U D I J A
Ivana Braunović,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Ivana Braunović
ZAPISNIČARKA S U D I J A
Ivana Braunović Rade Ćetković
Dn-a: Po primjerak presude dostaviti:

- ODT Podgorica,
- Optuženom,
- Braniocu optuženog,
- Oštećenom,
- a/a.

Postupljeno dana ________________
Namještenik suda ________________