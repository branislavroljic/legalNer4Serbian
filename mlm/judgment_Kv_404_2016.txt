Kv.br. 404/16
U IME CRNE GORE
VIŠI SUD U PODGORICI, po predsjedniku vanraspravnog vijeća, sudiji Suzani Mugoši, uz učešće savjetnika Borka Lončara, u krivičnom predmetu protiv okrivljenog K.M. zbog krivičnog djela neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika Crne Gore, po optužnici Višeg državnog tužilaštva u Podgorici Kt.br. 58/16 od 09.06.2016.godine, koju je na ročištu povodom odlučivanja o sporazumu o priznanju krivice zastupao državni tužilac u Višem državnom tužilaštvu Sanja Jovićević, nakon pravosnažnosti rješenja o usvajanju sporazuma o priznanju krivice, dana 01.07.2016. godine, donio je
P R E S U D U
Optuženi:

K.M., zv.K. JMBG ---- rođenog -----.godine u K., sa prebivalištem u K. trenutno boravi na adresi D., državljanin Crne Gore, neoženjen, nezaposlen, pomorac, srednjeg imovnog stanja, neosudjivan, u pritvoru od 27.04.2016.godine od 16,00 časova, po rješenju sudije za istragu Višeg suda u Podgorici Kri.br.106/16 od 28.04.2016.godine,
KRIV JE
Zato što je:

Dana 27.04.2016.godine, u K. neovlašćeno radi prodaje držao opojne droge kokain i marihuanu, supstance proglašene za opojnu drogu Pravilnikom o utvrdjivanju spiska droga, psihitropnih supstanci i bilja koje se može koristiti za proizvodnju droga ("Sl.list CG" br. 56/12 od 09.11.2012. godine), iako je bio svjestan da postupa neovlašćeno i protivpravno, pa je to i htio, na način što je u iznajmljenom stanu u naselju D. bb, na komodi i u trpezariji u plastičnoj kuticiji žute boje, držao šest pvc kesica sa sadržajem opojne droge kokain ukupne mase 6,45 grama, a u putnoj torbi sa garderobom jednu pvc kesicu sa sadržajem opojne droge marihuane mase 5,04 grama, koja opojna droga je od strane okrivljenog bila namjenjena daljoj neovlašćenoj prodaji, a ista je pronadjena prilikom pretresa navedenog stana od strane ovlašćenih policijskih službenika OB Kotor, kojom prilikom je pretresom stana pronadjena i digitalna vaga za precizno mjerenje "Pocket scale", kao i novac u iznosu od 3.510,00 €, koji je pronadjen na ormaru za garderobu u drvenoj kutiji, koji potiče od prodaje opojne droge.

-čime je izvršio krivično djelo - neovlašćena proizvodnja, držanje i stavljanje u promet opojnih droga iz čl. 300 st.1 Krivičnog zakonika Crne Gore,
pa ga sud primjenom članova 4 stav 2, 32, 36, 42, 45 st.1 tač. 3 , 46 st. 1 tač.3 i čl.51 Krivičnog zakonika CG, te članova 303 st.1, 226, 229 i 374 Zakonika o krivičnom postupku
OSUĐUJE
Na kaznu zatvora u trajanju od 1 (jedne) godine.

U izrečenu kaznu zatvora okrivljenom se uračunava vrijeme provedeno u pritvoru od 27.04.2016.godine od 16.00 časova do pravosnažnosti ove presude, odnosno do dana kada po istoj stupi na izdržavanje kazne.

Na osnovu čl. 226 i 229 ZKP, sud obavezuje optuženog Kordić Marka da na ime paušala uplati iznos od 100,00 eura na račun Višeg državnog tužilaštva u roku od 15 dana od dana pravosnažnosti presude.

Na osnovu čl. 75 st.1 i 300 st.7 Krivičnog zakonika Crne Gore sud optuženom Kordić Marku izriče:

MJERU BEZBJEDNOSTI - ODUZIMANJE PREDMETA
Od optuženog K.M. ima se oduzeti opojna droga - kokain ukupne težine 6,45 grama i opojna droga marihuana ukupne težine 5,04 grama, kao i digitalna vaga za precizno mjerenje "Pocket scale", koja opojna droga se po pravosnažnosti presude ima uništiti.

Na osnovu čl.113 Krivičnog zakonika Crne Gore sud optuženom K.M. izriče:

MJERU ODUZIMANJA IMOVINSKE KORISTI
Od optuženog K.M. oduzima se imovinska korist koja je pribavljena krivičnim djelom i to novac u iznosu od 3.510,00€.

Protiv ove presude nema se pravo žalbe jer je ista donijeta u skladu sa zaključenim sporazumom.

O b r a z l o ž e nj e
Optužnicom Višeg državnog tužilaštva u Podgorici Kt.br.58/16 od 09.06.2016. godine, okrivljenom K.M. stavljeno je na teret izvršenje krivičnog djela - neovlašćena proizvodnja, držanje i stavljanje u promet opojnih droga iz čl.300st.1 KZ CG.

Dana 09.06.2016. godine državni tužilac u Višem državnom tužilaštvu u Podgorici Sanja Jovićević dostavila je ovom sudu zajedno sa predmetnom optužnicom i sporazum o priznanju krivice Kt.br.58/16 od 07.06.2016. godine, kao i zapisnik o pregovaranju stranaka Kt.br.58/16od 07.06.2016. godine, te zapisnik o saslušanju okrivljenog i priznanju krivice Kt.br.5816 od 07.06.2016. godine.

Na ročištu za razmatranje sporazuma, održanom dana 28.06.2016. godine, sud je pročitao dokaze predložene optužnicom, i to: zapisnikom o pretresanju stana i drugih prostorija UP Odsjek za borbu protiv droge - Grupa VI 47/4 br.240/16-8-126 od 27.04.2016.godine, zapisnik od pretresanju lica UP Odsjek za borbu protiv droge - Grupa VI 47/4 br.240/16-8-130 od 27.04.2016.godine, potvrdom o privremeno oduzetim predmetima na ime Kordić Marka UP Odsjek za borbu protiv droge - Grupa VI 47/4 br.240/16-8-128 od 27.04.2016.godine, izvještajem o hemijskom vještačenju Forenzičkog centra Davilovgrad br.1725/16 sa fotodokumentacijom koja čini sastavni dio izvještaja, kao i izvod iz registra kaznenih evidencija Ministarstva pravde na ime optuženog.

Iz sadržine izvedenih dokaza na koje je optuženi i njegov branilac nijesu imali primjedbe, proizilazi da je Viši državni tužilac pružio dovoljno dokaza o krivici optuženog K.M., pa sud, a nakon što je u svemu prihvatio sporazum o priznanju krivice, utvrđuje da je optuženi u vrijeme i na način opisan u izreci presude izvršio krivično djelo - neovlašćena proizvodnja, držanje i stavljanje u promet opojnih droga iz čl.300 st.1 Krivičnog zakonika Crne Gore, pa ga je oglasio krivim.

Prilikom odlučivanja o izboru vrste krivične sankcije i njene visine, a shodno čl. 42 st.1 KZ CG, koja je utvrđena za optuženog u skladu sa sporazumom o priznanju krivice zaključenog između stranaka, sud je našao da je predlog stranaka u vezi sa izrečenom krivičnom sankcijom - kaznom zatvora u trajanju od 1 (jedne) godine prihvatljiv i u skladu sa interesima pravičnosti, a sankcija odgovara svrsi izricanja krivičnih sankcija. Naime, odmjeravajući navedenu krivičnu sankciju, sud je istu ublažio po visini a shodno čl. 45 i 46 KZ CG, našavši prethodno da u odsustvu otežavajućih okolnosti, olakšavajuće okolnosti koje je utvrdio na strani optuženog da je u potpunosti priznao izvršenje predmetnog djela, da je riječ o mladom čovjeku, te da prethodno nije osuđivan, predstavljaju naročito olakšavajuće okolnosti i takve su prirode da će se u konkretnom slučaju i sa ublaženom kaznom postići svrha kažnjavanja predviđena čl.32 KZ CG, a u okviru opšte svrhe krivičnih sankcija iz čl.4 st.2 KZ CG.

Kako je optuženi oglašen krivim, sud ga je shodno čl. 226 i 229 ZKP obavezao da na ime paušala uplati iznos od 100,00 eura na račun Višeg državnog tužilaštva u roku od 15 dana od dana pravosnažnosti presude.

Na osnovu čl. 75 st.1 i 300 st.7 Krivičnog zakonika Crne Gore sud je optuženom K.M. izrekao mjeru bezbjednosti - oduzimanje predmeta i to opojne droge - kokain ukupne težine 6,45 grama i opojna droga marihuana ukupne težine 5,04 grama, kao i digitalna vaga za precizno mjerenje "Pocket scale, za koje zakon predvidja obavezno oduzimanje, a koja droga se ima uništiti nakon pravosnažnosti presude.

Kako je optuženi K.M. priznao da je pronadjeni novac u iznosu od 3.510,00€ stekao vršenjem krivičnog djela, a što je bio i dio sporazuma o priznanju krivice, to je ovaj sud, shdono čl.113 Krivičnog zakonika optuženom izrekao mjeru oduzimanja imovinske koristi pribavljene krivičnim djelom i to novac u iznosu od 3.510,00€.

Na osnovu izloženog, a shodno odredbi čl.303 st.1 ZKP, odlučeno je kao u izreci presude.

VIŠI SUD U PODGORICI
Dana 01.07.2016.godine.

ZAPISNIČAR PREDSJEDNIK VIJEĆA-SUDIJA
Borko Lončar , s.r. Suzana Mugoša, s.r.