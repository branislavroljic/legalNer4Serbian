K.br.85/16
U IME CRNE GORE
Osnovni sud u Beranama, po sudiji pojedincu Dašić Draganu, uz učešće samostalne referentkinje Čukić Mirjane, kao zapisničarke, u krivičnom predmetu protiv okrivljenog P.....V.....a, iz Berana, zbog krivičnog djela skidanje i povreda službenog pečata i znaka iz čl.381. st.1. Krivičnog zakonika Crne Gore, po optužnom predlogu Osnovnog državnog tužilaštva u Beranama Kt.br.199/2015 od 31. decembra 2015. godine, nakon održanog glavnog i javnog pretresa, u prisustvu zastupnika javne optužbe Savjetnika Osnovnog državnog tužilaštva u Beranama Lalić Mihaila, ovlašćenog predstavnika oštećenog CEDIS-a DOO Podgorica, Region III Berane, dipl. pravnika Pavićević Zorana, braniteljke okrivljenog advokatice Kocka Dragane, iz Berana i okrivljenog, donio je dana 20.04.2017. godine, a javno objavio dana 21.04.2017. godine:

P R E S U D U
Okrivljeni P.....V.....O, sa jedinstvenim matičnim brojem ............., od oca M....... i majke P.....V.....e, rođene B........, rođen ............ godine u B.........., sa prebivalištem u ulici „P.....V.....“ broj .... opština B.........., državljanin Crne Gore, nezaposlen, oženjen, otac dvoje djece, pismen, sa završenom srednjom školom, siromašnog imovnog stanja, neosuđivan.

OSLOBAĐA SE OD OPTUŽBE
Da je:

Dana 08.08.2014. godine, u ulici „P.....V.....“ broj ... opština B...., u kući svoje pokojne majke P.....V.....e, u kojoj boravi, sposoban da shvati značaj svog djela i upravlja svojim postupcima i svjestan svog djela čije je izvršenje htio, znajući da je isto zabranjeno, sa električnog brojila marke „Landis Gir“, broj 97261392, skinuo službeni znak – distributivnu plombu Elektrodistribucije Berane, koja je postavljena radi osiguranja ispravnosti i tačnosti mjerenja utrošene električne energije.

- čime bi učinio krivično djelo skidanje i povreda službenog pečata i znaka iz čl.381. st.1. Krivičnog zakonika Crne Gore /KZ CG/.

- pošto nije dokazano da je učinio krivično djelo za koje je optužen, shodno čl.373. st.1. tač.2. Zakonika o krivičnom postupku /ZKP-a/.

- troškovi krivičnog postupka padaju na teret budžetskih sredstava suda, dok će o troškovima braniteljke okrivljenog advokatice Kocka Dragane, iz Berana, sud odlučiti posebnim rješenjem, shodno čl.227. st.2. i čl.230. ZKP-a.

- oštećeni CEDIS-a DOO Podgorica, Region III Berane, radi ostvarivanja imovinskopravnog zahtjeva za naknadu štete upućuje se na parnični postupak, shodno čl.239. st.3. ZKP-a.

O b r a z l o ž e nj e
Optužnim predlogom Osnovnog državnog tužilaštva u Beranama Kt.br.199/2015 od 31. decembra 2015. godine, okrivljenom P.....V.....u, iz Berana, stavljeno je na teret krivično djelo skidanje i povreda službenog pečata i znaka iz čl.381. st.1. KZ CG.

Na glavnom pretresu održanom dana 20.04.2017. godine, zastupnik javne optužbe Savjetnik Osnovnog državnog tužilaštva u Beranama Lalić Mihailo, u završnoj riječi, ostao je pri podnesenom optužnom predlogu, navodeći da je dokazima izvedenim tokom postupka utvrđeno da je okrivljeni P.....V.....o učinio krivično djelo skidanje i povreda službenog pečata i znaka iz čl.381. st.1. KZ CG, kako mu je to stavljeno na teret. S toga, predložio je sudu da okrivljenog P.....V.....a za isto oglasi krivim i izrekne mu uslovnu osudu kojom će mu utvrditi kaznu zatvora u trajanju od četrdeset pet dana i istovremeno odrediti da se ista neće izvršiti ukoliko za vrijeme od jedne godine od dana pravosnažnosti presude ne učini novo krivično djelo.

Ovlašćeni predstavnik oštećenog CEDIS-a, DOO Podgorica, Region III Berane /ranije Elektrodistribucije Berane/, dipl. pravnik Pavićević Zoran, u završnoj riječi, pridružio se krivičnom gonjenju protiv okrivljenog P.....V.....a, navodeći da će imovinskopravni zahtjev za naknadu štete ostvariti u parničnom postupku.

Okrivljeni P.....V.....o, u svojoj odbrani, negirao je da je učinio krivično djelo skidanje i povreda službenog pečata i znaka iz čl.381. st.1. KZ CG, koje mu je stavljeno na teret javnom optužbom. Naveo je da živi u porodičnoj kući koja se vodi na ime njegove majke P..... S...., koja je preminula prije tri godine, a koja kuća se nalazi u ulici „P.....V.....“ broj 2, u Beranama. Da se, takođe, na ime njegove pokojne majke vodi i električno brojilo marke „Landis Gir“, broj 97261392, preko koga se očitava potrošnja električne energije u toj kući. A, osim njega, u toj kući, koja nije podijeljena, često boravi i njegov brat .....Z.. njegov sestrić S.ć D...., a živjeli su i podstanari – učenici iz Rožaja. On nije bio prisutan kada je od strane kontrolora oštećenog u kući isključena električna energija, niti je bilo šta radio nakon i povodom toga. Tačno je da postoji neizmiren dug za utrošenu električnu energiju, ali je veći dio istog zastario, obzirom da potiče iz ranijih godina. Predmetno električno brojilo nalazi se na stubu udaljenom od kuće dvadesetak metara, van njihove ograde, u priključnom ormaru. U završnoj riječi, prihvatio je završnu riječ svoje braniteljke advokatice Kocka Dragane.

Braniteljka okrivljenog P.....V.....a, advokatica Kocka Dragana, u završnoj riječi, istakla je da u konkretnom ne postoji ni jedan dokaz da je okrivljeni učinio krivično djelo skidanje i povreda službenog pečata i znaka iz čl.381. st.1. KZ CG, koje mu je stavljeno na teret. Da su se saslušani svjedoci P.....V.....o i P.....V..... – kontrolori oštećenog decidno izjasnili o tome da okrivljenog P.....V.....a nijesu vidjeli da je preduzeo inkriminisane radnje, da u zapisnicima o kontroli mjernog mjesta nijesu konstatovali postojanje oštećena na priključnoj kutiji u kojoj se nalazi električno brojilo, niti u čemu se ista oštećenja sastoje. Da u kući u kojoj živi okrivljeni P.....V.....o, osim njega žive i druga lica, a da ostavinski postupak iza smrti pokojne P.....V.....e – na čije se ime vodi kuća, nije pokrenut, niti vođen, te da na istu polažu pravo svi nasljednici imenovane. Pa, kako krivica okrivljenog P.....V.....a nije dokazana, predložila je sudu da istog oslobodi od optužbe za predmetno krivično djelo. Tražila je troškove krivičnog postupka.

Radi pravilnog i zakonitog presuđenja predmetne krivične stvari sud je na glavnom pretresu, u dokaznom postupku, izveo sljedeće dokaze:

saslušao svjedoke P.....V.....a, P.....V.....a, P.....V.....u, P.....V.....a i P.....V.....a; izvršio uvid u zapisnik Elektroprivrede Crne Gore AD Nikšić, Elektrodistribucije Berane, o kontroli mjernog mjesta broj 0056147 od 07.08.2014. godine; izvršio uvid u zapisnik Elektroprivrede Crne Gore AD Nikšić, Elektrodistribucije Berane, o kontroli mjernog mjesta broj 1 od 08.08.2014. godine; pročitao akt Elektroprivrede Crne Gore AD Nikšić, Elektrodistribucije Berane, broj 40-03-961 od 05.02.2016. godine; pročitao akt CEDIS-a od 16.12.2016. godine; izvršio uvid u otpusnu listu sa epikrizom Kliničkog Centra Crne Gore, na ime P..... /M..../ Z........; saslušao vještaka medicinske struke psihijatra R.... R.....; izvršio uvid u rješenje Osnovnog suda u Beranama O.br.306/11 od 22.11.2011. godine; izvršio uvid u akt Osnovnog suda u Beranama Su.br.353/16 od 28.11.2016. godine; izvršio uvid u smrtovnicu na ime P..... M...., UP I broj 204-1/16/2 od 03.10.2016. godine; i pročitao izvještaj iz kaznene evidencije za okrivljenog P.....V.....a.

Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze, u smislu čl.16. i čl.370. ZKP-a, dovodeći ih u vezu jedne sa drugim, sud je stao na stanovište da činjenice iz činjeničnog opisa izreke presude nijesu dokazane, pa je okrivljenog P.....V.....a za krivično djelo skidanje i povreda službenog pečata i znaka iz čl.381. st.1. KZ CG, koje mu je optužnim predlogom Osnovnog državnog tužilaštva u Beranama Kt.br.199/2015 od 31. decembra 2015. godine, stavljeno na teret, oslobodio od optužbe, pošto nije dokazano da je učinio krivično djelo za koje je optužen. Sud je, najprije, cijenio odbranu okrivljenog P.....V.....a koji je negirao izvršenje predmetnog krivičnog djela, tvrdeći da nije preduzeo radnju skidanja službenog znaka – distributivne plombe sa električnog brojila marke „Landis Gir“, broj 97261392 i istu prihvatio, nalazeći je jasnom, obzirom da navodi javne optužbe nijesu mogli biti potvrđeni ni jednim dokazom izvedenim tokom postupka. A, to sa sljedećih razloga: saslušani svjedoci P.....V.....o i P.....V..... – radnici oštećenog, koji su vršili kontrolu potrošača P.....V.....e – na čije ima se vodi porodična kuća u kojoj, između ostalih, živi okrivljeni P.....V.....o i na čije ime se vodi električno brojilo preko koga se ista kuća snabdijeva električnom energijom, okrivljenog P.....V.....a nijesu zatekli da preduzima inkriminisane radnje stavljene mu na teret. Isti nije bio prisutan ni prilikom isključenja pomenutog električnog brojila sa elektro mreže dana 07.08.2014. godine, niti prilikom ponovne kontrole potrošača izvršene dana 08.08.2014. godine, a kom prilikom je utvrđeno da je kutija – priključni ormar u kome se nalazi električno brojilo marke „Landis Gir“, broj 97261392, na stubu, u susjednom dvorištu, otključano i da je na istom skinuta prethodno postavljena distributivna plomba – službeni znak. Dalje, utvrđeno je da u predmetnoj kući, pored okrivljenog P.....V.....a, žive i druga lica, koja su, po nalaženju suda, takođe, mogla imati interes za preduzimanje radnje oštećenja postavljene distributivne plombe na električnom brojilu čime bi instalacije u toj kući dobile električnu energiju. A, to ne samo lica koja žive u toj kući, već i druga, obzirom da se pomenuto električno brojilo nalazi na stubu, u susjednom dvorištu, u nezaključanoj i neobezbijeđenoj kutiji, a koje činjenice jasno proizilaze iz iskaza svjedoka P.....V.....a. Navedeno se da zaključiti na osnovu dokaza izvedenih tokom postupka, čije stanje ne upućuje na nesumnjiv zaključak da je upravo okrivljeni P.....V.....o učinio krivično djelo stavljeno mu na teret sa činjeničnim opisom sadržanim u optužnom predlogu, pa je sa navedenih razloga, imajući u vidu načelo „in dubio pro reo“, po kojem činjenice koje idu na teret okrivljenog moraju biti na nesumljiv način dokazane, što tokom ovog postupka nije učinjeno, sud primjenom čl.373. st.1. tač.2. ZKP-a, istog oslobodio od optužbe. To, prvenstveno, iz razloga jer sud može okrivljenog oglasiti krivim jedino ako je van svake sumnje ubjeđen da je u krivičnom postupku, na temelju svih izvedenih dokaza, utvrđeno postojanje krivičnog djela i krivice okrivljenog za isto, što u konkretnom postupku nije utvrđeno, iz gore već navedenih razloga.

Iz iskaza svjedoka P.....V.....a, vidi se da je dana 08.08.2014. godine, sa kolegom P.....V.....om, vršio kontrolu potrošača električne energije P.....V.....e, u kući u naselju Hareme /ulica „P.....V.....“/, a u kojoj živi okrivljeni P.....V.....o. Pošto je ovaj potrošač prethodno bio isključen sa elektro mreže dana 07.08.2014. godine, zbog neplaćenog duga za utrošenu električne energiju, utvrdili su da je došlo do samovoljnog priključenja na elektro mrežu, tako što je prekinuta distributivna plomba koja je postavljena prilikom isključenja potrošača sa elektro mreže. Električno brojilo nalazi se na stubu, u priključnom ormaru, a isto je prilikom isključenja sa elektro mreže dana 07.08.2014. godine, plombirano distributivnom plombom broj 23. Prilikom kontrole dana 08.08.2014. godine, okrivljeni P.....V.....o nije bio prisutan, a on je u zapisnik o kontroli mjernog mjesta unio podatke potrošača P.....V.....e. I prilikom isključenja i prilikom kontrole priključni ormar - kutija u kojoj se nalazi električno brojilo bila je otključana, ali on nije smatrao bitnim da to u zapisnicima koje su sačinili konstatuje. Istakao je da okrivljeni P.....V.....o nije mogao dobiti ključ od priključnog ormara od oštećenog i da istog nijesu zatekli da čini krivično djelo.

Iz iskaza svjedoka P.....V.....a, vidi se da okrivljenog P.....V.....a ne poznaje i da se detalja predmetnog događaja ne sjeća dobro zbog velikog broja predmeta u radu. Bio je sa kolegom P.....V.....om i prilikom isključenja i prilikom kontrole potrošača P.....V.....e, sačinili su zapisnike o kontroli mjernog mjesta i iste potpisali, a sjeća se da se električno brojilo nalazilo van kuće na stubu. Ne zna da li je priključni ormar u kome se nalazi električno brojilo bio zaključan ili ne, a njemu je kolega P.....V.....o saopštio da u toj kući živi okrivljeni P.....V.....o. Istog nije zatekao da čini krivično djelo koje mu je stavljeno na teret, a oštećeni nikome ne dozvoljava da drži ključeve od priključnog ormara u kojima se nalaze električna brojila za više domaćinstava.

Uvidom u zapisnik Elektroprivrede Crne Gore AD Nikšić, Elektrodistribucije Berane, o kontroli mjernog mjesta broj 0056147 od 07.08.2014. godine, vidi se da su ovlašćena lica - kontrolori P.....V.....o i P.....V....., prilikom kontrole izvršene dana 07.08.2014. godine, u domaćinstvu potrošača P.....V.....e, električno brojilo marke „Landis Gir“, broj 97261392, isključili sa elektro mreže zbog neizmirenog duga za utrošenu električnu energiju i isto plombirali distributivnom plombom broj 23, bez prisustva potrošača.

Uvidom u zapisnik Elektroprivrede Crne Gore AD Nikšić, Elektrodistribucije Berane, o kontroli mjernog mjesta broj 1 od 08.08.2014. godine, vidi se da su ovlašćena lica - kontrolori P.....V.....o i P.....V....., prilikom kontrole izvršene dana 08.08.2014. godine, u domaćinstvu P.....V.....e, koje je prethodno bilo isključeno sa elektro mreže zbog neizmirenog duga za utrošenu električnu energiju na električnom brojilu marke „Landis Gir“, broj 97261392, zatekli priključenu električnu energiju, pošto je povrijeđena postavljena distributivna plomba, nakon čega je isto brojilo ponovo isključeno sa elektro mreže i plombirano plombom broj 23, bez prisustva potrošača.

Iz akta Elektroprivrede Crne Gore AD Nikšić – Elektrodistribucije Berane, broj 40-03-961 od 05.02.2016. godine, vidi se da ključevi od priključnih ormara nijesu dati ni jednom potrošaču, niti članovima njihovih domaćinstava, pa samim tim ni okrivljenom P.....V.....u. Da su ključevi od kutija u kojima se ugrađuju brojila tipski i da proizvođači u toku proizvodnje zbog smanjene cijene koštanja kutija, proizvode kutije u masovnoj, a ne pojedinačnoj proizvodnji i da svaka kupljena kutija u trgovini ima iste tipske ključeve.

Iz akta CEDIS-a od 16.12.2016. godine, vidi se da je okrivljeni P.....V.....o vodio spor sa EPCG u vremenskom periodu od 2012. do 2016. godine oko duga u kafiću koji se nalazi u Cvetnom parku i da je taj postupak u toku.

Sud je cijenio iskaze saslušanih svjedoka P.....V.....a i P.....V.....a i navedene pisane dokaze u koje je izvršen uvid, iz istih utvrđujući sljedeće: dana 07.08.2014. godine, prilikom kontrole u kući potrošača P.....V.....e izvršeno je isključenje električne energije zbog neizmirenog duga za utrošenu električnu energiju, i to na električnom brojilu marke „Landis Gir“, broj 97261392 /koje se nalazi van kuće na stubu/ i plombiranje istog, bez prisustva potrošača, što je i konstatovano na zapisniku Elektroprivrede Crne Gore AD Nikšić, Elektrodistribucije Berane, o kontroli mjernog mjesta broj 0056147 od 07.08.2014. godine. Dalje, da je dana 08.08.2014. godine, prilikom vršenja kontrole potrošača prethodno isključenih sa elektro mreže, od strane istih kontrolora, utvrđeno je da je kutija – priključni ormar u kome se nalazi pomenuto električno brojilo, na stubu u susjednom dvorištu, otključana i da je sa električnog brojila otkinuta prethodno postavljena distributivna plomba – službeni znak. Ni prilikom prve kontrole kada je u kući potrošača P.....V.....e isključena električna energija, niti prilikom ponovne kontrole, okrivljeni P.....V.....o nije bio prisutan. Svjedok P.....V.....o, kako to sam navodi, nije smatrao bitnim da u zapisnicima o kontroli mjernog mjesta konstatuje postojanje oštećenja na priključnom ormaru u kome se nalazi predmetno električno brojilo – činjenicu da je priključni ormar bio otključan. A, da okrivljenom P.....V.....u nije dat ključ priključnog ormara u kome se nalazi pomenuto električno brojilo, jasno proizilazi iz akta Elektroprivrede Crne Gore AD Nikšić – Elektrodistribucije Berane, broj 40-03-961 od 05.02.2016. godine. Dovodeći gore navodeno u vezu sa odbranom okrivljenog P.....V.....a koji je negirao preduzimanje radnji stavljenih mu na teret, tvrdeći da on sam ne živi u kući koja se vodi na ime njegove pokojne majke P.....V.....e, a što potvrđuju i saslušani svjedoci P.....V....., P.....V..... i P.....V....., odnosno da pored njega u kući žive i druga lica, može se zaključiti da su i druga lica mogla imati interes da preduzmu inkriminisane radnje koje su okrivljenom stavljene na teret javnom optužbom. A, to ne samo ta lica – koja žive u predmetnoj kući, već su i druga lica navedeno mogla učiniti, obzirom da je utvrđeno da se električno brojilo nalazi u otključanom priključnom ormaru, na stubu, u susjednom dvorištu. Dakle, i druga lica su mogla imati pristup električnom brojilu, a ne samo okrivljeni P.....V.....o. Sve gore navedeno, ne upućuje na nesumnjiv zaključak da je upravo okrivljeni P.....V.....o preduzeo inkriminisane radnje stavljene mu na teret javnom optužbom, sa činjeničnim opisom sadržanim u optužnom predlogu, odnosno činjenice koje idu na teret okrivljenog nijesu na nesumljiv način tokom postupka dokazane.

Iz iskaza svjedoka P.....V.....e, vidi se da je njen suprug - okrivljeni P.....V.....o jedan od stanara u kući koja je inače zajedničko vlasništvo njegove braće i sestara. Da se radi o kući sa tri ulaza, a sa jednim strujomjerom. Ne može se sa sigurnišću izjasniti gdje se dana 08.08.2014. godine, nalazio njen suprug, jer je ona tada bila na specijalizaciji, ističući da on u inostranstvu boravi više vremena nego u Beranama. U ovoj kući, osim njih dvoje, živi i njegov brat P.....V....., bratanac P.....V....., a u jednom periodu je živio i njegov sestrić Spalevič Dejan i stanari Honsić Aida i Honsić Denis, iz Rožaja. Istakla je da račune za utrošenu električnu energiju plaćaju svi stanari kuće.

Iz iskaza svjedoka P.....V.....a, vidi se da povremeno dolazi i živi u Beranama u porodičnoj kući u naselju Hareme, kao i njegov otac P.....V..... - koji je teški psihijatrijski bolesnik. U predmetnom periodu, samo je nekada viđao okrivljenog P.....V.....a, jer isti većinu vremena boravi u inostranstvu, u Danskoj. Poznato mu je da su u kući živjeli i stanari, a misli da se radilo o nekim učenicima iz Rožaja. Nije mu poznato da li je struja u kući isključivana, niti da li je neko skinuo službeni pečat ili znak, a jeste da je njegova majka učestvovala u plaćanju duga za utrošenu struju.

Iz iskaza svjedoka P.....V.....a, vidi se da je okrivljeni P.....V.....o njegov ujak i da u porodičnoj kući koja se vodi na ime pokojne P.....V.....e, osim okrivljenog, njegove supruge, ujaka P.....V.....a, njegovog sina P.....V.....a i on živi povremeno. Poznato mu je da okrivljeni P.....V.....o često ide u inostranstvo, ali se ne može tačno izjasniti ko je u kući živio u osmom mjesecu 2014. godine, ne zna ko je isključio struju, niti ko raspolaže sa ključevima ormara u kome je smješten strujomjer. Naveo je da su u kući, po dogovoru svih vlasnika, oko šest mjeseci živjeli i stanari iz Rožaja – neki Honsići.

Uvidom u otpusnu listu sa epikrizom Kliničkog Centra Crne Gore, na ime P...... /M...../ Z......, rođenog 1952. godine i iz nalaza i mišljenja vještaka medicinske struke psihijatra R... R........, vidi se da se kod P.....V.....a registruje izmjena uobičajenog obrazaca ponašanja, progresivne prirode. Da isti treba da bude pod stalnim nadzorom neuropsihijatra, jer je kontakt sa njim neadekvatan, usljed naglašenog psihoorganskog sindroma. Isti zbog stanja u kome se nalazi nije u stanju da daje izjave pred sudom, usljed otežane komunikacije, umanjenih sposobnosti rasuđivanja i upravljanja postupcima.

Uvidom u rješenje Osnovnog suda u Beranama O.br.306/11 od 22.11.2011. godine i akt Osnovnog suda u Beranama Su.br.353/16 od 28.11.2016. godine, vidi se da pred Osnovnim sudom u Beranama nije vođen ostavinski postupak iza smrti pokojne P.....V.....e, iz Berana, što je utvrđeno pregledom imenika i upisnika, kao i privjerom kroz Pravosudni informacioni sistem - PRIS.

Uvidom u smrtovnicu na ime P.....V.....a, UP I broj 204-1/16/2 od 03.10.2016. godine, vidi se da je P.....V.....o, od oca Stanoja, preminuo dana 09.08.1996. godine.

Sud je cijenio iskaze navedenih svjedoka i iste prihvatio kao dokaze, nalazeći da su objektivno svjedočili o onome što im je poznato. Isti potvrđuju odbranu okrivljenog P.....V.....a da u porodičnoj kući koja se vodi na ime pokojne P.....V.....e, ne živi samo on, već i druga lica. Dovodeći navedeno u vezu sa činjenicama koje proizilaze iz ostalih dokaza izvedenih tokom postupka, prvenstveno akta Osnovnog suda u Beranama Su.br.353/16 od 28.11.2016. godine, a kako okrivljeni P.....V.....o nije zatečen u preduzimanju inkriminisanih radnji stavljenih mu na teret, ne može se nesumnjivo zaključiti da je isti učinio krivično djelo stavljeno mu na teret. Naime, porodična kuća u kojoj okrivljeni P.....V.....o živi, kao i druga lica, i dalje se vodi na ime pokojne P.....V.....e, iza koje nije vođen ostavinski postupak i nije utvrđeno šta čini njenu zaostavštinu i ko od nasljednika polaže pravo na istu. I ta druga lica koja žive u predmetnoj kući, pored okrivljenog P.....V.....a, takođe su mogla imati interes za preduzimanje radnje oštećenja postavljene distributivne plombe na električnom brojilu - čime bi instalacije u toj kući dobile električnu energiju. Pored tih lica, isto su mogla učiniti i druga lica, obzirom da se pomenuto električno brojilo nalazi na stubu, u susjednom dvorištu, u nezaključanoj i neobezbijeđenoj kutiji, a što nedvosmisleno proizilazi iz iskaza svjedoka P.....V.....a. P.....V....., koji kako je to utvrđeno pored okrivljenog P.....V.....a živi u predmetnoj kući, nije saslušan kao svjedok tokom postupka, jer kako to nedvosmisleno proizilazi iz nalaza i mišljenja vještaka medicinske struke psihijatra R.... R....., isti zbog lošeg zdravstvenog stanja u kome se nalazi nije u stanju da daje izjave pred sudom - usljed otežane komunikacije, umanjenih sposobnosti rasuđivanja i upravljanja postupcima. Ali, gore navedene činjenice jasno se utvrđuju iz iskaza svjedoka P.....V.....e, P.....V.....a i P.....V.....a, te su i nesumnjive.

Ni jedan dokaz izveden u toku krivičnog postupka nije mogao potvrditi tezu optužbe da je okrivljeni P.....V.....o učinio krivično djelo skidanje i povreda službenog pečata i znaka iz čl.381. st.1. KZ CG, koje mu je optužnim predlogom Osnovnog državnog tužilaštva u Beranama Kt.br.199/2015 od 31. decembra 2015. godine, stavljeno na teret, odnosno da je isti dana 08.08.2014. godine, u ulici „P.....V.....“ broj 2, opština Berane, u kući svoje pokojne majke P.....V.....e, u kojoj boravi, sposoban da shvati značaj svog djela i upravlja svojim postupcima i svjestan svog djela čije je izvršenje htio, znajući da je isto zabranjeno, sa električnog brojila marke „Landis Gir“, broj 97261392, skinuo službeni znak – distributivnu plombu Elektrodistribucije Berane, koja je postavljena radi osiguranja ispravnosti i tačnosti mjerenja utrošene električne energije. Tokom postupka, na osnovu izvedenih dokaza, nesumnjivo je utvrđeno sljedeće: porodična kuća u ulici „P.....V.....“, opština Berane, koja se snadbijeva električnom energijom preko električnog brojila marke „Landis Gir“, broj 97261392, vodi se na ime pokojne P.....V.....e - majke okrivljenog P.....V.....a, iza koje nije vođen ostavinski postupak, te pravo na istu polažu nasljednici imenovane, kojih ima više. Navedeno električno brojilo isključeno je sa elektro mreže zbog postojanja neizmirenog duga za utrošenu električnu energiju, dana 07.08.2014. godine i isto je plombirano distributivnom plombom broj 23, bez prisustva potrošača, od strane kontrolora oštećenog P.....V.....a i P.....V.....a. Isti kontrolori su dana 08.08.2014. godine, u porodičnoj kući pokojne P.....V.....e zatekli postojanje električne energije koja je priključena tako što je prethodno povrijeđena postavljena distributivna plomba, nakon čega je električno brojilo ponovo isključeno sa elektro mreže i plombirano distributivnom plombom, takođe, bez prisustva potrošača. Okrivljeni P.....V.....o od strane saslušanih svjedoka – kontrolora oštećenog, nije zatečen da preduzima inkriminisane radnje stavljene mu na teret. Dalje, iz iskaza svjedoka P.....V.....a, nesumnjivo je utvrđeno da se pomenuto električno brojilo, nalazi na stubu, u susjednom dvorištu, u kutiji – priključnom ormaru, koja ni prilikom prve, ni prilikom ponovne kontrole, nije bila zaključana. A, da okrivljenom P.....V.....u nije dat ključ od priključnog ormara, jasno proizilazi iz akta Elektroprivrede Crne Gore AD Nikšić – Elektrodistribucije Berane, broj 40-03-961 od 05.02.2016. godine. Dalje, u navedenoj porodičnoj kući, osim okrivljenog P.....V.....a, žive i druga lica, što potvrđuju saslušani svjedoci P.....V....., P.....V..... i P.....V....., te su po nalaženju suda, i druga lica, takođe, mogla imati interes da preduzmu inkriminisane radnje koje su stavljene na teret okrivljenom. Isto su mogla učiniti i lica koja ne žive u ovoj kući, obzirom da se predmetno električno brojilo nalazi na stubu, u susjednom dvorištu, u otključanoj kutiji. Dakle, u konkretnom, osim činjenice da okrivljeni P.....V.....o živi u porodičnoj kuči pokojne P.....V.....e, koja se električnom energijom snabdijeva preko pomenutog električnog brojila sa koga je skinuta distributivna plomba, sudu nije ponuđen ni jedan validan dokaz iz koga bi se moglo utvrditi da je isti preduzeo inkriminisane radnje stavljene mu na teret. Cijeneći gore navedeno, sud nije mogao na nesumljiv način utvrditi da je okrivljeni P.....V.....o učinio krivično djelo stavljeno mu na teret, jer stanje dokaza ne upućuje na takav nesumljiv zaključak. Pa, kako sud nije na jasan i nedvosmislen način i sa potpunom sigurnošću utvrdio da je okrivljeni P.....V.....o učinio predmetno krivično djelo, na način kako mu je to stavljeno na teret, a čl.3. st.3. ZKP-a propisano da i ako nakon pribavljanja svih raspoloživih dokaza i njihovog izvođenja u krivičnom postupku, ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe zakona, da će sud donijeti odluku koja je povoljnija za okrivljenog. S toga, sud je okrivljenog P.....V.....a, na osnovu čl.373. st.1. tač.2. ZKP-a, usljed nedostatka dokaza oslobodio od optužbe. A, ovakav zaključak izvodi se i na osnovu odredbe čl.6. st.2. EKLJP, koja predstavlja prezumpciju nevinosti.

Troškovi krivičnog postuka padaju na teret budžetskih sredstava suda, dok će o troškovima braniteljke okrivljenog advokatice Kocka Dragane, iz Berana, sud odlučiti posebnim rješenjem, shodno čl.227. st.2. i čl.230. st.1. ZKP-a.

Oštećeni CEDIS-a DOO Podgorica, Region III Berane, radi ostvarivanja imovinskopravnog zahtjeva za naknadu štete upućuje se na parnični postupak, shodno čl.239. st.3. ZKP-a.

S iznijetih razloga odlučeno je kao u izreci presude.

OSNOVNI SUD U BERANAMA

Dana, 21.04.2017. godine.

Zapisničarka S U D I J A
Čukić Mirjana DAŠIĆ DRAGAN
PRAVNA POUKA:

Protiv ove presude nezadovoljna stranka ima pravo žalbe u roku od 8 /osam/ dana od dana prijema iste presude i to Višem sudu u Bijelom Polju, a preko ovog suda.