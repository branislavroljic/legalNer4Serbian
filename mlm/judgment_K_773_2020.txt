K. br. 773/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Ljiljane Ivanović, u krivičnom postupku protiv okrivljenog S. K., zbog produženog krivičnog djela zloupotreba položaja u privrednom poslovanju iz čl. 272 st. 2 u vezi sa čl. 49 Krivičnog zakonika Crne Gore, nakon javnog glavnog pretresa održanog 19.03.2021. godine, u prisustvu državne tužiteljke Ane Kalezić i okrivljenog, izrekao je i istog dana objavio,
P R E S U D U
Okrivljeni: S. K., JMB xxxxxxxxxxxxx, od oca S. i majke H., rođene K., rođen xx.xx.19xx. godine u Peći, Republika Kosovo, sa prebivalištem u Podgorici – V. u. br. xx, državljanin Republike Srbije, razumije crnogorski jezik, koji je i njegov jezik, arhitekta, neoženjen, bez djece, pismen, završio fakultet, srednjeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

U periodu od 01. maja 2019. godine do 16. oktobra 2019. godine, u Podgorici, svjestan svog djela čije je izvršenje htio, znajući da je isto zabranjeno, kao prodavac u maloprodajnom objektu "Z. x", koji posluje u sastavu oštećenog DOO "Z." Rožaje, u namjeri da sebi pribavi protivpravnu imovinsku korist, prisvojio novac koji mu je povjeren na radu u navedenom privrednom društvu, na način što je u više navrata prisvojio pazar ostvaren prodajom artikala iz maloprodajnog objekta "Z. x", u ukupnom iznosu od 12.647,60 eura, u kom iznosu je sebi pribavio protivpravnu imovinsku korist,
- čime je izvršio produženo krivično djelo zloupotreba položaja u privrednom poslovanju iz čl. 272 st. 2 u vezi sa st. 1 i čl. 49 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 200,50 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom S. K. je optužnim predlogom Osnovnog državnog tužilaštva u Podgorici Kt. br. 314/20 od 01.10.2020. godine stavljeno na teret produženo krivično djelo zloupotreba položaja u privrednom poslovanju iz čl. 272 st. 2 u vezi sa čl. 49 Krivičnog zakonika Crne Gore. Državna tužiteljka je u završnoj riječi ostala pri podnijetom optužnom predlogu i predložila sudu da okrivljenog oglasi krivim i osudi po zakonu.

Okrivljeni S. K. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je kao prodavac bio zaposlen u privrednom društvu DOO "Z." iz Rožaja i to u prodajnom objektu "Z. x" u Podgorici, od maja 2019. godine pa do polovine oktobra iste godine. Kao jedini zaposleni u tom objektu bio je zadužen za prijem robe, za prodaju robe, za uplaćivanje pazara na račun ovog privrednog društva, kao i za vođenje interne knjigovodstvene evidencije. Osim pazara koji je ostvarivao prodajom robe, često se dešavalo i da kupci dođu i ostave veću sumu novca za robu koju su kupili u nekom drugom objektu iste firme, kada je njegova obaveza bila da taj novac preda gazdi na ruke, jer se isti knjižio kroz evidenciju nekog drugog maloprodajnog objekta. Navedeni novac je umjesto da ga uplati na žiro račun poslodavca, odnosno preda poslodavcu u ovom periodu znao da zadrži za sebe. Polovinom oktobra 2019. godine u ovaj maloprodajni objekat došao je vlasnik Z. K. i primijetio da u objektu nedostaje velika količina robe, te da iznos novca uplaćen na račun ne odgovara stanju stvari u magacinu, dok je popisom utvrđeno da nedostaje 12.647,60 eura. Cjelokupni manjak je posledica njegovih radnji, s obzirom da niko drugi nije imao pristup pazaru osim njega. Navedeni iznos je njegov brat mjesec dana nakon podnošenja prijave vratio K.. U završnoj riječi je izrazio iskreno kajanje zbog učinjenog, navodeći da je sa oštećenim ostao u dobrim odnosima.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio dokaze. Na taj način je tokom postupka nesumnjivo utvrđeno da je okrivljeni u periodu od 01. maja 2019. godine do 16. oktobra 2019. godine, u Podgorici, kao prodavac u maloprodajnom objektu "Z. x", koji posluje u sastavu oštećenog DOO "Z." Rožaje, u namjeri da sebi pribavi protivpravnu imovinsku korist, prisvojio novac koji mu je povjeren na radu u navedenom privrednom društvu, na način što je u više navrata prisvojio pazar ostvaren prodajom artikala iz maloprodajnog objekta "Z. x", u ukupnom iznosu od 12.647,60 eura, u kom iznosu je sebi pribavio protivpravnu imovinsku korist.

Imajući u vidu nesumnjivo utvrđeno činjenično stanje, odnosno da je okrivljeni u više navrata prisvojio pazar ostvaren prodajom artikala iz maloprodajnog objekta "Z. x", čime je učinio više istovrsnih krivičnih djela, u vremenskoj povezanosti u periodu od 01.05.2019. do 16.10.2019. godine, da je djelo učinjeno na jedinstvenom prostoru, odnosno u istom maloprodajnom objektu, u Podgorici, sa jedinstvenim umišljajem, s obzirom na to da su sve radnje bile usmjerene na prisvajanje novca koji mu je povjeren na radu u privrednom društvu "Z." u namjeri da sebi pribavi protivpravnu imovinsku korist, te da se sve radnje odnose na istovjetnog oštećenog i na istovrsni predmet djela, kao i da je okrivljeni koristio istu situaciju, odnosno da je prisvajao pazar koji je trebalo da uplati na račun privrednog društva, to radnje koje je preduzeo okrivljeni predstavljaju jednu cjelinu i ulaze u zakonsku konstrukciju produženog krivičnog djela u smislu čl. 49 Krivičnog zakonika Crne Gore.

Cijeneći subjektivni odnos okrivljenog prema učinjenom djelu sud nalazi da iz njegove odbrane očigledno proizilazi da je imao namjeru da pribavi protivpravnu imovinsku korist, odnosno da je bio svjestan da prisvaja novac koji mu je povjeren na radu u oštećenom privrednom društvu, te da je to nesumnjivo i htio. Time je u radnjama okrivljenog pored objektivnih ostvaren i subjektivni element bića produženog krivičnog djela zloupotreba položaja u privrednom poslovanju iz čl. 272 st. 2 u vezi sa st. 1 i čl. 49 Krivičnog zakonika Crne Gore.

Sud nije pribavljao izvod iz kaznene evidencije na ime okrivljenog, zbog činjenice da je okrivljeni rođen u Peći, Republika Kosovo, pa bi posebno s obzirom na aktuelnu pandemiju koronavirusa pribavljanje tog dokaza vodilo samo nepotrebnom odugovlačenju postupka, iz kojih razloga je prihvatio navode okrivljenog o njegovoj neosuđivanosti, a shodno čl. 3 st. 3 Zakonika o krivičnom postupku.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegovo držanje poslije učinjenog krivičnog djela koje se ogleda u potpunom i jasnom priznanju krivičnog djela i krivice, te ispoljenom kajanju, kao i činjenici da je oštećenom naknađena pričinjena šteta, zbog čega se isti i nije pridružio krivičnom gonjenju, niti je postavio imovinskopravni zahtjev, njegov raniji život i s tim u vezi neosuđivanost, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od tri mjeseca i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati iznos od 200,50 eura, od čega iznos od 170,50 eura na ime nagrade vještaku ekonomsko - finansijske struke i na ime paušalnih troškova iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 19.03.2021. godine
ZAPISNIČARKA S U D I J A
Ljiljana Ivanović,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Ljiljana Ivanović
ZAPISNIČARKA S U D I J A
Ljiljana Ivanović Rade Ćetković
DN-a: Po primjerak presude dostaviti:

- ODT Podgorica,
- Okrivljenom,
- a/a.

Postupljeno dana ________________
Namještenik suda_________________