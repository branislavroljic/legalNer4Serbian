OSNOVNI SUD U ROŽAJAMA

K.br. 76/17.

U IME CRNE GORE
OSNOVNI SUD U ROŽAJAMA i to Predsjednik suda Camić Zahit, kao sudija pojedinac, sa zapisničarem Belmom Ećo, odlučujući po optužnom predlogu Osnovnog Državnog Tužilaštva iz Rožaja Kt.br.126/17 od 12.09.2017. godine, protiv okrivljenog R.I. iz s. Donja Lovnica, opština Rožaje, zbog krivičnog djela vanbračna zajednica sa maloljetnikom iz čl. 216. st 1. Krivičnog Zakonika Crne Gore, nakon održanog glavnog i javnog pretresa u prisustvu državnog tužioca Armina Selmanovića iz Rožaja, M. H. iz Rožaja kao zakonskog zastupnika oštećene, i okrivljenog, dana 04.9.2017.g. donio je i javno objavio,

P R E S U D U
Okrivljeni: R. I. JMB., od oca M.majke M. rodj. C., rodjen .. godine, u Rožajama, sa prebivalištem u selu Donja Lovnica opština Rožaje, državljanin Crne Gore, razumije Crnogorski jezik, a njegov maternji jezik je bosanski, nezapošljen, oženjen, bez djece, učenik trećeg razreda srednje škole, dobrog imovnog stanja, neosudjivan.

KRIV JE
Što: od 03.09.2017. u selu Donja Lovnica, opština Rožaje, u uračunljivom stanju, svjestan svog djela čije je izvršenje htio, iako je znao da je njegovodjelo zabranjeno, živi u vanbračnoj zajednici sa maloljetnom E. M., rodjenom .. godine.

čime je izvršio krivično djelo vanbračna zajednica sa maloljetnikom iz čl. 216. st. 1. Krivičnog Zakonika Crne Gore,
pa mu sud na osnovu pomenutog zakonskog propisa primjenom čl. 3.4.13.15.32.36.52.53.54. Krivičnog Zakonika Crne Gore, čl. 226.229. i 374. Zakonika o Krivičnom postupku izriče
USLOVNU OSUDU

Kojom mu utvrdjuje kaznu zatvora u trajanju od 3 (tri) mjeseca i istovremeno odredjuje da se ista neće izvršiti ukoliko osudjeni u roku od 1 (jedne) godine od pavosnažnosti presude ne izvrši novo krivično djelo.

Da plati u korist budžetskih sredstava na ime troškova krivičnog postupka-paušala iznos od 40,00 eura u roku od 15 dana po pravosnažnosti presude.

O b r a z l o ž e n j e
ODT iz Rožaja, podnio je optužni predlog Kt.br. 126/17 od 12.09.2017. godine, protiv okrivljenog R. I., s. Donja Lovnica, opština Rožaje, zbog krivičnog djela vanbračna zajednica sa maloljetnikom iz čl. 216. st 1. Krivičnog Zakonika Crne Gore.

Na glavnom pretresu rukovodilac ODT-a iz Rožaja je istakao: da je priznanjem okrivljenog i izvedenim dokazima utvrdjeno da je okrivljeni izvršio krivično djelo za koje je optužen. Predložio je da sud okrivljenog za izvršeno krivično djelo oglasi krivim i osudi na kaznu zatvora u trajanju od 3 (tri) mjeseca.

Zakonski zastupnik oštećene, njen otac M. H., nije se pridružio krivičnom gonjenju ODT-a u odnosu na okrivljenog.

Na glavnom pretresu okrivljeni R. I. je izjavio da priznaje izvršenje krivičnog djela i krivicu za krivično djelo za koje je optužen.

Okrivljeni je na zapisniku Kt. br. 126/17 od 11.09.2017. godine, pred ODT-om u Rožajama je istakao: da se sa E. poznavao duže od 3 (tri) godine i sa istom je bio u vezi od 2014 godine. Znao je da je ista maloljetna te su se dogovorili 03.09. ove godine da stupe u vanbračnu zajednicu. Sa istom ima namjeru da zaključi zakonski brak, a nakon dobijanja dozvole od suda za zaključenje tog braka. E. roditelji su se sa njima izmirili i sada se medjusobno posjećuju.

Na glavnom pretresu u svemu je ponovio iskaz dat na pomenutom zapisniku.

Na glavnom pretresu sud je izveo dokaze: saslušao u svojstvu svjedoka M. E., M. H. kao zakonskog zastupnika njegove ćerke E., izvršio uvid u izvod iz matičnog registra rodjenih br . od 07.09.2017. godine, izdat na ime M.E., pročitao izvod iz registra kaznenih evidencija Ministarstva Pravde na ime okrivljenog.

Sud je cijeneći iskaz okrivljenog i izvedene dokaze pojedinačno i u vezi sa ostalim izvedenim dokazima, te je na osnovu takve ocjene utvrdio činjenično stanje opisano u izreci presude.

Utvrdjeno činjenično stanje proizilazi iz priznanja okrivljenog za izvršeno krivično djelo čije priznanje je potpuno i odredjeno tako da je sud isto prihvatio i uzeo kao dokaz jer je u svemu potvrdjen izvedenim dokazima. Naime, iz njegovog priznanja proizilazi da on od 03.09. ove godine živi u vanbračnoj zajednici sa maloljetnom E. koja je rodjena .. godine. Ovi navodi potvrdjeni su iskazom svjedoka E., njenog oca H. te i iz izvoda iz matičnog registra rodjenih na ime E..

Iz izvoda matičnog registra rodjenih proizilazi da je E. rodjena 14.07.2000. godine, koje navode je sud prihvatio kao tačne i vjerodostojene.

Iz izvoda registra kaznenih evidencija Ministarstva Pravde na ime okrivljenog proizilazi da okrivljeni nije osudjivan koje dokaze je sud prihvatio kao tačan i vjerodostojan.

Pravnom ocjenom utvrdjenog činjeničnog stanja, sud je našao da su u radnjama okrivljenog sadržani svi bitni elementi krivičnog djela vanbračna zajednica sa maloljetnikom iz čl.216. st.1 KZCG, izvršenog na način, vrijeme i mjestu kako je opisano u izreci presude. Naime, okrivljeni je u uračunljivom stanu, svjestan svog djela, čije je izvršenje htio iako je znao da je njegovo djelo zabranjeno, stupio u vanbračnu zajednicu sa maloljetnom E. koja je bila stara 17 godina 1 mjesec i 19 dana, koja je na to pristala i sada žive u toj zajednici, tako da je u izvršenju predmetnog krivičnog djela postupao sa direktnim umišljajem.

Za izvršeno krivično djelo sud je našao da je okrivljeni krivičnopravno odgovoran, te ga je za isto oglasio krivim pošto je našao da nema elemenata koji bi isključivali njegovu krivičnopravnu odgovornost i izrekao mu uslovnu osudu utvrdjujući mu pritom kaznu zatvora u trajanju od 3 (tri) mjeseca i istovremeno odredjujući da se ista neće izvršiti ukoliko isti u roku od jedne godine od pravosnažnosti presude ne izvrši novo krivično djelo.

Prilikom izricanja uslovne osude okrivljenom kao mjere upozorenja za izvršeno krivično djelo sud je imao u vidu ličnost izvršioca istog, njegovo potpuno priznanje za izvršeno krivično djelo, da se radi o mladjem punoljetnom licu, njegovo vladanje, što potvrdjuje i njegova neosudjivanost, njegov odnos prema izvršenom krivičnom djelu pa mu je sud u tom smislu vodeći računa o svrsi uslovne osude u okviru opšte svrhe krivičnih sankcija izrekao uslovnu osudu ubijedjen da će se upozorenjem uz prijetnju kaznom dovoljno uticati na istog da više ne vrši krivična djela, čl. 52.32. u vezi čl. 4. KZCG.

U skladu sa članom 226. i 229. ZKP sud je okrivljenog obavezao da plati na ime troškova krivičnog postupka-paušala iznos od 40,00 eura, a ovo imajući u vidu trajanje i složenost krivičnog postupka kao i imovno stanje okrivljenog.

OSNOVNI SUD U ROŽAJAMA, dana 22.09.2017. godine.

ZapisničarPREDSJEDNIK SUDA
Ećo Belma s.r. Camić Zahit s.r.

PRAVNA POUKA: Protiv ove presude može se
izjaviti žalba u roku od 8 dana od dana prijema
iste i to Višem sudu u Bijelom Polju, a preko ovog suda.