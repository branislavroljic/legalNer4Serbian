U IME CRNE GORE
K.br. 152/19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog S.V., koga brani Đ.D., advokat iz P., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 134/19 od 12.11.2019. godine, koju je na ročištu povodom odlučivanja o sporazumu o priznanju krivice zastupao Šoškić Miloš državni tužilac u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 19.06.2020. godine, donio je
P R E S U D U
Optuženi:

S.V., JMB ...., od oca D. i majke T., rođene N., rođen .... godine u P., sa prebivalištem u P..., Ul. M.K. br. ...., državljanin Crne Gore, neoženjen, bez djece, pismen, završio srednju školu, lošeg imovnog stanja, neosuđivan, u pritvoru bio od 02.08.2019. godine do 30.10.2019. godine
KRIV JE
Zato što je:

Dana 31.07.2019. godine u Podgorici svjestan svoga djela čije je izvršenje htio, neovlašćeno radi dalje prodaje prenosio opojnu drogu maihuanu - supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18 od 26.06.2018.godine), proglašena za opojnu drogu, na način što je u vozilu marke "F...", na koje su bile stavljene registarske oznake BD ..., koje ne pripadaju tom vozilu, prevozio marihuanu, ukupne neto mase 75.685,00 grama, koja je bila zapakovana u 33 pakovanja,
- čime je izvršio krivično djelo - neovlašćena proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 32, 33, 36, 42, 45, 46. st.1. tač.3., i 51. Krivičnog zakonika Crne Gore, te odredbi čl. 226, 229, 303. i 374. Zakonika o krivičnom postupku
O S U Đ U J E
Na kaznu zatvora u trajanju od 1 (jedne) godine i 7 (sedam) mjeseci, kao glavnu kaznu, u koju kaznu mu se uračunava vrijeme 31.07.2019. godine do 3.10.2019. godine, novčanu kaznu u iznosu od 6.000,00 (šest hiljada) eura, kao sporednu kaznu, koju je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice i to na račun budžeta Crne Gore broj 832-7113-04, a ukoliko optuženi novčanu kaznu ne plati u roku, sud će novčanu kaznu zamijeniti kaznom zatvora, tako što će za svakih započetih 25,00 (dvadesetpet) eura novčane kazne odrediti jedan dan kazne zatovra, s tim da kazna zatovra ne može biti duža od 1 (jedne) godine.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice, na ime paušala Višem državnom tužilaštvu u Podgorici, uplati iznos od 100,00 eura, na račun Vrhovnog državnog tužilaštva broj 832-1187-31 i iznos od 100,00 eura na ime paušala Višem sudu u Podgorici, na broj žiro računa 832-7113-04, sve u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se izriče
MJERA BEZBJEDNOSTI
ODUZIMANJE PREDMETA
ODUZIMA SE opojna droga- marihuana u količini od 75.685,00 grama, koja opojna droga se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 134/19 od 12.11.2019. godine, optuženom S.V., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 16.06.2020. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 19.06.2020. godine, sud je na saglasan predlog stranaka pročitao dokaze predložene optužnicom i to: službenu zabilješku Uprave policije - stanice kriminalističke policije za borbu pritov droge Ku.br. 660/19 od 01.08.2019. godine i izvršio uvid u fotoelaborat Uprave policje - Centra bezbijednosti Podgorica broj 17/03-4-1614/1667 od 31.07.2019. godine, pročitao tri potvrde o privremeno oduzetim predmetima Uprave policije - Centra bezbijednosti Podgorica Ku.br. 660/19 od 01.08.2019. godine, izvještaj o kriminlaističko tehničkom pregledu lica mjesta Ku.br. 660/19 od 01.08.2019. godine, izvještaj o hemijskom vještačenju Forenzičkog centra u Danilovgradu br. 3208/19 od 27.08.2019. godine, pročitao Zapisnik o pregovaranju Kt. (sp) br. 58/20 od 16.06.2020. godine, Zapisnika priznanju krivice optuženog Kt. (sp) br. 58/20 od 16.06.2020. godine i Sporazum o priznanju krivice optuženog Kt. (sp) br. 8/20 od 16.06.2020. godine, izvod iz kaznene evidencije Ministarstva pravde Crne Gore na ime optuženog S.V. broj 05/2-72-17023/19 od 16.12.2019.godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državni tužilac pružio dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 1 (jedne) godine i 7 (sedam) mjeseci, kao glavna kazna i novčana kazna u iznosu od 6.000,00€ (šest hiljada) eura, kao sporedna kazna, srazmjerna stepenu krivice optuženog i težini počinjenog krivičnog djela, a posebno kada se ima u vidu da je optuženi mlada osoba, raniji život, tj. neosuđivanost, a što je sud utvrdio iz izvoda iz Kaznene evidencije za optuženog, priznanje izvršenja krivičnog djela, prihvatanja krivice i iskreno kajanje za učinjeno krivično djelo, što je dovelo do efikasnosti okončanja postupka, a koje okolnosti po ocjeni suda opravdavaju ublažavanje kazne optuženom ispod zakonom propisanog minimuma za predmetno krivično djelo, shodno članu 45. i 46. Krivičnog zakonika Crne Gore, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta i to opojne droge - marihuane u količini od 75.685,00 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, u iznosu od po 100,00 eura, a shodno zaključenom sporazumu o priznanju krivice, koje troškove je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 19.06.2020.godine
Zapisničar S u d i j a
Novčić Slobodanka,s.r Tabaš Predrag,s.r
PRAVNA POUKA
Protiv ove presude nije dozvoljena žalba
Tačnost otpravka ovjerava namještenik suda
Novčić Slobodanka