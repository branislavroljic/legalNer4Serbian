K.br. 810/13
U IME CRNE GORE
OSNOVNI SUD U PODGORICI, kao prvostepeni krivični, po sudiji Željki Jovović, uz učešće Danijele Rajković kao zapisničara, u krivičnom predmetu protiv okrivljenog M. Š., iz Podgorice, zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, rješavajući po optužnom predlogu ODT Podgorica Kt. br. 767/13 od 14. oktobra 2013. godine, nakon održanog glavnog i javnog pretresa u prisustvu zastupnika optužbe Ivana Petrovića i okrivljenog, dana 24. 12. 2013. godine donio je i istog dana javno objavio

P R E S U D U
Okrivljeni
Š. M., JMB xxxxxxxxxxxxxx, od oca Ć. i majke K., rođene H., rođen xx. xx. 19xx. godine u Peći Republika Kosovo, sa prebivalištem u Podgorici ulica Igmanska br. 6, državljanin Crne Gore, razumije crnogorski jezik, pismen, završio srednju školu, privatnik - trgovac, oženjen, otac četvoro djece, lošeg imovnog stanja, neosuđivan
Kriv je
Što je:

U periodu od početka avgusta 2012. godine do 07. avgusta 2013. godine, u Podgorici, u Ulici Koste Racina, na katastarskoj parceli broj xxx Katastarska opština Podgorica III, protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je gradio objekat dimenzija u osnovi 11x10 metara, tako što je iskopao kanale za temeljne trake u koje je položio armaturno gvožđe, ozidao i spolja omalterisao zidove, izlio ploču nad etažom prizemlje, i stavio spoljnu stolariju na objektu, bez prethodno pribavljene građevinske dozvole, pri čemu je bio svjestan svog djela i htio njegovo izvršenje, i takođe bio svjestan da je njegovo djelo zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika
Pa mu Sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu predhodno utvrđuje kaznu zatvora u trajanju od 6 (šest) mjeseci i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e n j e
Optužnim predlogom Osnovnog državnog tužioca u Podgorici Kt. br. 767/13 od 14. oktobra 2013. godine, stavljeno je na teret okrivljenom M. Š. izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnik optužbe Ivan Petović je u završnoj riječi precizirao optužni predlog u djelu koji se odnosi na pravnu kvalifikaciju krivičnog djela stavljenog okrivljenom na teret u smislu zakona koji je važio u vrijeme izvršenja djela, na način predstavljen izrekom presude i predložio sudu da okrivljenog oglasi krivim i osudi po zakonu.

Okrivljeni M. Š. je u svojoj odbrani naveo da je tačno da je na svom zemljištu u ul. Koste Racina u Podgorici, koje je kupio i koje se u katastru nepokretnosti vodi na njegovo ime, početkom avgusta 2012. godine izgradio prizemni objekat dimenzija 10x11 koji je i dan danas pod pločom. To je uradio jer je kuća u kojoj je živio postala neuslovna, a ima četvoro djece tako da u istoj nisu mogli živjeti. U toku tih radova kod njega na gradilištu je došao građevinski inspektor R., koji je o svemu sačinio zapisnik, a koji je on uredno potpisao. Znao je da je za građenje potrebna građevinska dozvola, ali se za istu nije obraćao iz razloga što to područje nije urbanozovano i zna da se ne može dobiti građevinska dozvola. Ukoliko dođe do urbanizacije tog prostora spreman je da izmiri sve dažbine povodom legalizacije objekta. U završnoj riječi je naveo da mu je žao što je izvršio krivično djelo, ali je želio da obezbijedi svojoj djeci krov nad glavom.

Imajući u vidu potpuno i jasno priznanje okrivljenog, koje u toku postupka nije dovedeno u sumnju, i cijeneći isto kao dokaz, to je sud primjenom čl. 458 st. 2 Zakonika o krivičnom postupku, nakon saglasnog predloga stranaka, donio rješenje da se neće izvoditi drugi dokazi predloženi optužnim predlogom, osim izvoda iz kaznene evidencije na ime okrivljenog, od koga zavisi vrsta i mjera krivične sankcije. Naime, u postupku je na nesumnjiv način utvrđeno da je okrivljeni u periodu od početka avgusta 2012. godine do 07. avgusta 2013. godine, u Podgorici, u Ulici Koste Racina, na katastarskoj parceli broj 941 Katastarska opština Podgorica III, protivno odredbi čl. 69 Zakona o uređenju prostora i izgradnji objekata, započeo građenje objekta bez prethodno pribavljene građevinske dozvole, na način što je gradio objekat dimenzija u osnovi 11x10 metara, tako što je iskopao kanale za temeljne trake u koje je položio armaturno gvožđe, ozidao i spolja omalterisao zidove, izlio ploču nad etažom prizemlje, i stavio spoljnu stolariju na objektu, bez prethodno pribavljene građevinske dozvole, pri čemu je bio svjestan svog djela i htio njegovo izvršenje, i takođe bio svjestan da je njegovo djelo zabranjeno, čime je ostvario sva bitna obilježja krivičnog djela građenje objekta bez građevinske dozvole iz čl. 326a Krivičnog zakonika.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za gradnju objekta neophodno prethodno dobijanje građevinske dozvole, pa je preduzimajući gradnju objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja kazne sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, njegove lične prilike i to porodičnost i činjenicu da je otac četvoro djece, te dosadašnje neporočno vladanje i s tim u vezi raniju neosuđivanost, a što je sud utvrdio čitanjem izvoda iz kaznene evidencije na ime okrivljenog, dok otežavajućih okolnosti na strani okrivljenog sud nije našao, pa je cijeneći prednje olakšavajuće okolnosti, okrivljenom primjenom čl. 53 i 54 Krivičnog zakonika, sud izrekao uslovnu osudu kao u izreci presude, nalazeći da će se i sa prijetnjom izvršenja utvrdjene kazne zatvora i vremenom provjeravanja okrivljenog u periodu od jedne godine, na okrivljenog u dovoljnoj mjeri uticati da u buduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € na ime paušala kao dijela troškova krivičnog postupka, koji iznos troškova krivičnog postupka je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 24. 12. 2013. godine.

ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom i a/a
Postupljeno dana ______________
Radnik suda __________________
ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO: Danijela Rajković