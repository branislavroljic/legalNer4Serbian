U IME CRNE GORE
K.br. 162/19
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog M.V., koga brani M.D., advokat iz N..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 223/19 od 22.11.2019. godine, koju je na ročištu povodom odlučivanja o sporazumu o priznanju krivice zastupala Jovanović Maja, državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 04.06.2020. godine, donio je
P R E S U D U
Optuženi:

M.V., JMB ..., od oca D. i majke M., rođene K., rođen .... godine u N..., sa prebivalištem u N..., ulica V.K. br. ..., državljanin Crne Gore, bez zanimanja, nezaposlen, neoženjen, bez djece, završio osnovnu školu, lošeg imnovnog stanja, osuđivan i to: presudom Osnovnog suda u Nikšiću K.br. 396/98 od 19.08.1999. godine, zbog krivičnog djela neprijavljivanje pripremanje krivičnog djela iz čl. 178 st. 1. KZ-a i osuđen na kaznu zatvora u trajanju od 3 (tri) mjeseca, uslovno na 1 (jednu) godinu, presudom Višeg suda u Podgorici K.br.163/2009 od 07.07.2009.godine, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1. Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403. st. 1. Krivičnog zakonika Crne Gore i osuđen na jedinstvenu kaznu zatvora u trajanju od 2 (dvije) godine i 6 (šest) mjeseci, presudom Osnovnog suda u Nikšiću K.br. 353/06 od 03.04.2009. godine, zbog krivičnog djela teška krađa iz čl. 240. st. 1. tač.1. u vezi čl. 49. KZ-a i osuđen na kaznu zatvora u trajanju od 4 (četri) mjeseca, presudom Osnovnog suda u Nikšiću K.br. 697/06 od 12.03.2008. godine, zbog krivičnog djela sitna krađa, utaja i prevara iz čl. 246. st. 1. KZ-a i osuđen na kaznu zatvora u trajanju od 30 dana, presudom Osnovnog suda u Nikšiću K.br.216/08 od 12.12.2008. godine, zbog krivičnog djela krađa iz čl. 239 st. 1 u vezi čl. 49 Krivičnog zakonika i osuđen na kaznu zatvora u trajanju od 40 dana, presudom Osnovnog suda u Podgorici K.br. 08/1890 od 24.01.2011.godine, zbog krivičnog djela nasilničko ponašanje iz čl. 399. Krivičnog zakonika i osuđen na kaznu zatvora u trajanju od 4 mjeseca, presudom Osnovnog suda u Nikšiću Kv.br.144/2009 od 26.12.2009.godine, zbog krivičnog djela sitna krađa, utaja i prevara iz čl. 246. st. 1. Krivičnog zakonika i osuđen na kaznu zatvora u trajanju od 7 mjeseci, presudom Višeg suda u Podgorici K.br. 54/12 od 24.10.2012.godine, zbog krivičnog djela neovlašćena proizvodnja, držanje i stavljanje u promet opojnih droga iz čl. 300 st. 1. Krivičnog zakonika Crne Gore u sticaju sa krivičnim djelom nedozvoljeno držanje oružja i eksplozivnih materija iz čl. 403. st. 1. Krivičnog zakonikaCrne Gore i osuđen na jedinstvenu kaznu zatvora u trajanju od 3 (tri) godine, u pritvoru od 16.10.2019. goidne od 14,10 časova,
KRIV JE
Zato što je:

Dana 16.10.2019.godine,u N..., u ulici V...K... br...., neovlašćeno radi prodaje držao opojnu drogu marihuanu - supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 41/18), proglašena za opojnu drogu, na način što je u svom stanu držao 16 pvc pakovanja u kojima se nalazila marihuana u ukupnoj količini od 15,797 grama, a koju opojnu drogu su pronašli ovlašćeni policijski službenici prilikom pretresa stana, pri čemu je bio svjestan svog djela i htio je njegovo izvršenje
- čime je izvršio krivično djelo - neovlašćeno proizvodnja, držanje i stavljanje u promet opojne droge iz čl. 300. st.1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 32, 33, 34, 36, 42, 45, 46 i 51. Krivičnog zakonika Crne Gore,
O S U Đ U J E
Na kaznu zatvora u trajanju od 1 ( jedne) godine i 10 (deset) mjeseci, u koju kaznu mu se ima uračunati vrijeme provedeno u pritvoru od 16.10.2019. goidne od 14,10 časova.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice Višem državnom tužilaštvu u Podgorici, uplati iznos od 100,00 eura na ime paušala, na račun Vrhovnog državnog tužilaštva broj 832-1187-31, kao i 100,00 eura na ime sudskog paušala Višem sudu u Podgorici, na broj žiro računa 832-7113-04, u roku od 15 dana od dana pravosnažnosti presude donijete na osnovu sporazuma o priznanju krivice.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se i z r i č e
MJERA BEZBJEDNOSTI
ODUZIMANJA PREDMETA
ODUZIMA SE opojna droga marihuana u količini od 15,797 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

O b r a z l o ž e nj e
Optužnicom Višeg gržavnog tužilaštva u Podgorici Kt.br. 223/19 od 22.11.2019. godine, optuženom M.V., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 02.06.2020. godine, Više državno tužilaštvo u Podgorici, dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 04.06.2020. godine, sud je na saglasan predlog stranaka pročitao dokaze predložene optužnicom i to: zapisnik o pretresanju stana i drugih prostorija Uprave policije - CB Nikšić od 16.10.2019.godine, potvrdu o privremeno oduzetim predmetima Uprave policije CB Nikšić broj Ku. 352 od 16.10.2019. godine, izvršio uvid u notes koji je oduzet prilikom pretresa kuće optuženog M.V., Izvještaj Forenzičkog centra u Danilovgradu br. 4069/19 od 05.11.2019. godine i izvršio uvid u fotodokumentaciju koja je sastavni dio izvještaja, pročitao Zapisnik o pregovaranju Kt (sp).br. 160/19 od 02.06.2020.godine, Zapisnika priznanju krivice optuženog Kt(sp)br. 160/19 od 02.06.2020. godine i Sporazum o priznanju krivice optuženog Kt(sp).br. 160/19 od 02.06.2020. godine i pročitao izvod Ministarstva pravde Crne Gore, broj 05/2-041-2230/20 od 18.02.2020. godine, na ime optuženog M.V..

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašena proizvodnja, držanje i stavljanje u promet opojnih droga iz čl. 300. st.1. Krivičnog zakonika Crne Gore, na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Naime, sud je od olakšavajućih okolnosti na strani optuženog cijenio priznanje optuženog za izvršeno krivično djelo te prihvatanje krivice, a što je dovelo do brzog i efikasnog razrešenja ove pravne stvari, dok je kao otežavajuću okolnost cijenio njegov raniji život tj. osuđivanost, a što je utvrđeno iz izvoda iz kaznene evidencije za optuženog, pa je cijeneći naprijed navedene olakšavajuće i otežavajuće okolnosti na strani optuženog, ovaj sud našao da je kazna zatvora, u trajanju od 1 (jedne) godine i 10 (deset) mjeseci i srazmjerna stepenu krivice optuženog i težini počinjenog krivičnog djela i da predstavlja onu mjeru, koja je neophodno potrebna za postizanje svrhe kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe propisivanja i izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanja predmeta, pa je od optuženog oduzeta opojna droga marihuana u količini od 15,797 grama, a koja droga se ima uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao i na plaćanje troškova krivičnog postupka, koji troškovi se odnose na ime paušala Višem državnom tužilaštvu u Podgorici i sudskog paušala Višem sudu u Podgorici, od po 100,00 eura, koje je optuženi dužan platiti u roku od 15 dana od dana pravosnažnosti presude donijete na osnovu sporazuma o priznanju krivice.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 04.06.2020.godine
Zapisničar S u d i j a
Novčić Slobodanka,s.r Tabaš Predrag,s.r
PRAVNA POUKA
Protiv ove presude nije dozvoljena žalba.

Tačnost otpravka ovjerava namještenik suda
Novčić Slobodanka