K. br. 509/18
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenih B. S. i Đ. S. zbog krivičnog djela teška tjelesna povreda iz čl. 151 st. 1 u vezi sa čl. 23 st. 2 Krivičnog zakonika Crne Gore, nakon javnog glavnog pretresa održanog 24.04.2019. godine, u prisustvu državnog tužioca Nikole Boričića, okrivljenih, njihovog branioca adv. Jelene Mijović Strahinja i punomoćnika oštećenog M. S. adv. Novice Miloševića, dana 25.05.2019. godine izrekao je i objavio,
P R E S U D U
I
Okrivljeni: B. S. JMB xxxxxxxxxxxxx, od oca Đ. i majke B. rođene M. rođen xx.xx.xxxx. godine u Podgorici, sa prebivalištem u Podgorici - naselje Zelenika xx, državljanin Crne Gore, razumije crnogorski jezik, koji je i njegov jezik, aranžer robe, oženjen, otac dvoje djece, pismen, završio višu školu, lošeg imovnog stanja, ranije neosuđivan, protiv kojeg se ne vodi postupak za drugo krivično djelo.

Na osnovu čl. 373 st. 1 tač. 1 Zakonika o krivičnom postupku u vezi čl. 10 st. 1 i 2 Krivičnog zakonika Crne Gore,
OSLOBAĐA SE OD OPTUŽBE
Jer je:

Dana 21.06.2018. godine, oko 18:00 časova, u naselju Zelenika, u Podgorici, postupajući u nužnoj odbrani, odbijajući od svog dobra i dobra drugoga istovremen protivpravan napad, teško tjelesno povrijedio oštećenog M. S. na način što je nakon što je oštećeni M. S. poslije kraće rasprave glavom udario okrivljenog Đ. S. u predjelu usta nanoseći mu laku tjelesnu povredu u vidu preloma drugog zuba u gornjoj vilici sa lijeve strane sa pratećim otokom gornje usne i oguljotinom okolne sluznice, prišao oštećenom i odgurnuo ga u predjelu njegovih grudi, nakon čega mu je oštećeni zadao udarac pesnicom u predjelu lijeve arkade nanoseći mu laku tjelesnu povredu u vidu rane prskotine lijevog obrvnog luka, dužine 1 cm, odbijajući od okrivljenog Đ. S. i sebe istovremen protivpravan napad oštećenog, istom zadao više udaraca stisnutim pesnicama u predjelu glave, nanoseći mu tako tešku tjelesnu povredu u vidu preloma nosnih kostiju sa pomakom koštanih odlomaka, ranu prskotinu grebena nosa, krvni podliv lijeve očne duplje i krvni podliv desne očne duplje,
- a optužbom je bilo predstavljeno da je kao saizvršilac izvršio krivično djelo teška tjelesna povreda iz čl. 151 st. 1 u vezi čl. 23 st. 2 Krivičnog zakonika Crne Gore.

Troškovi postupka padaju na teret budžetskih sredstava, dok će troškovi koji se odnose na nužne izdatke okrivljenog i nužne izdatke i nagradu branioca biti isplaćeni iz posebnog razdjela budžeta za rad sudova, a o njihovoj visini će biti odlučeno posebnim rješenjem shodno čl. 230 st. 5 i 6 Zakonika o krivičnom postupku.

II
Okrivljeni: Đ. JMB xxxxxxxxxxxxx, sa nadimkom Đ. od oca S. i majke Z. rođene V. rođen xx.xx.xxxx. godine u Baru, sa prebivalištem u Podgorici - Ulica AVNOJ-a br. xx, državljanin Crne Gore, razumije crnogorski jezik, koji je i njegov jezik, bravar, oženjen, otac dvoje djece, pismen, završio srednju školu, lošeg imovnog stanja, ranije neosuđivan, protiv kojeg se ne vodi postupak za drugo krivično djelo.

Na osnovu čl. 373 st. 1 tač. 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je zajedno sa okrivljenim B. S.:

Dana 21.06.2018. godine, oko 18:00 časova, u naselju Zelenika, u Podgorici, svjesni svog djela čije su izvršenje htjeli, znajući da je isto zabranjeno, zajedno i po prethodnom dogovoru teško tjelesno povrijedili oštećenog S. M. na način što su prišli sa leđa oštećenom i istog povukli za ruke, a potom mu zadali više udaraca stisnutim pesnicama u predjelu glave, nanoseći mu tako tešku tjelesnu povredu u vidu preloma nosnih kostiju sa pomakom koštanih odlomaka, ranu prskotinu grebena nosa, krvni podliv lijeve očne duplje i krvni podliv desne očne duplje,
- čime bi kao saizvršilac izvršio krivično djelo teška tjelesna povreda iz čl. 151 st. 1 u vezi čl. 23 st. 2 Krivičnog zakonika Crne Gore.

Troškovi postupka padaju na teret budžetskih sredstava, dok će troškovi koji se odnose na nužne izdatke okrivljenog i nužne izdatke i nagradu branioca biti isplaćeni iz posebnog razdjela budžeta za rad sudova, a o njihovoj visini će biti odlučeno posebnim rješenjem shodno čl. 230 st. 5 i 6 Zakonika o krivičnom postupku.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1335/18 od 18.09.2018. godine okrivljenima B. S. i Đ. S. je stavljeno na teret da su kao saizvršioci izvršili krivično djelo teška tjelesna povreda iz čl. 151 st. 1 u vezi sa čl. 23 st. 2 Krivičnog zakonika Crne Gore. Državni tužilac je u završnoj naveo da je izvedenim dokazima nesumnjivo utvrđeno da su okrivljeni izvršili krivično djelo stavljeno im na teret pa je predložio sudu da ih oglasi krivim i osudi po zakonu.

Okrivljeni B. S. je u odbrani datoj u prethodnom postupku i na glavnom pretresu saglasno u bitnom naveo da je dana 21.06.2018. godine, oko 18:00 časova kod njega kući u naselje Zelenika došao njegov kum B. C. i parkirao se autom ispred njegove kapije, da bi mu odmah potom prišao njegov prvi komšija - oštećeni M. S. govoreći mu da pomjeri auto. Kako auto njegovog kuma nije bilo parkirano na posjedu oštećenog, pitao je oštećenog zašto mu smeta auto njegovog kuma, na šta mu je oštećeni odgovorio, držeći kosijer u ruci: "Nemoj te rukice da ti iskidam". Na te riječi oštećenog nije reagovao, već mu je rekao da je stariji čovjek i da zbog toga neće da se svađa sa njim, a njegov kum je pomjerio auto, nakon čega su njih dvojica otišli u kuću. Nakon nekih 5 - 6 minuta, dok se sa kumom nalazio unutar kuće, čuo je kako oštećeni viče, pa je izašao iz kuće i vidio svog oca - okrivljenog Đ. S. kako stoji ispred kapije i kako mu se oštećeni obraća povišenim tonom, pa im je prišao. Odmah pošto je prišao svom ocu vidio je kako ga oštećeni jako udara glavom u predjelu lica, tačnije u predjelu usta, pa je stao između njih dvojice i odgurnuo oštećenog sa obje ruke u predjelu njegovih grudi, nakon čega ga je oštećeni udario stisnutom pesnicom u predjelu sljepoočnice, od kog udarca je počela da mu teče krv. Iz tog razloga je udario oštećenog zatvorenom pesnicom u predjelu lica, a nakon toga mu je zadao još par udaraca stisnutom pesnicom. Oštećeni se nakon toga povukao i uputio ka svojoj kući, kojom prilikom im je prijetio, govoreći da je malo što ih je izbio i da će im jebati majku, a on i okrilvjeni Đ. S. su takođe pošli svojim kućama. Na glavnom pretresu je pojasnio da je svog oca prvi put tog dana vidio nakon što je izašao iz kuće pošto je čuo oštećenog kako viče. Nije bio siguran, ali misli da je oštećenog udario dva ili tri puta. Stao je između oštećenog i svog oca koji se u tom momentu previjao, jer je zadobio udarac u glavu i išla mu je krv iz usta, pa je pokušavajući da razmišlja trezveno sa obje ruke gurnuo oštećenog u predjelu grudi kako bi ga razdvojio od svog oca, nakon čega je ostao potpuno nezaštićen, jer su mu ruke bile ispružene u pravcu oštećenog i spuštene na nivo njegovih grudi. U tom trenutku mu je oštećeni zadao udarac u predjelu lijeve arkade svojom desnom rukom koja je bila stisnuta u pesnicu. Oštećenom je zadao udarce sa obje ruke, u vrlo kratkom periodu, odnosno vrlo brzo i čim je vidio da isti više ne ide prema njemu, prestao je da ga udara. Bilo ga je strah da oštećeni opet ne uzme kosijer, iako isti u tom trenutu nije vidio, niti je oštećeni predmetni kosijer uzimao ponovo u ruke. Nakon što je zadao ove udarce oštećenom i nakon što se isti udaljio sa lica mjesta, okrenuo se prema svojoj kući i tada je vidio svog kuma, ali ne zna gdje se isti nalazio u trenutku njegovog fizičkog kontakta sa oštećenim. Visok je 163 cm i nema preko šezdesetak kilograma, a okrivljeni Đ. S. je gojazan, dijabetičar je, ima velikih problema sa koljenima i često prima terapiju zbog bolova. Imajući u vidu takvo njegovo stanje, znao je da njegov otac nije sposoban da se sam odbrani i zato mu je pritekao u pomoć. Prihvatio je završnu riječ branioca.

Okrivljeni Đ. S. je u odbrani datoj u prethodnom postupku u bitnom naveo da je dana 21.06.2018. godine, oko 18:00 časova svojim vozilom došao ispred kuće svog sina - okrivljenog B. S. koji živi u naselju Zelenika. Parkirao je vozilo ispred kapije kuće svog sina, izašao iz istog i na nekih 20 metara vidio kuma B. C. Pitao ga je zašto je pomjerio auto, a on mu je rekao da je to tražio čovjek koji je stajao ispred. Okrenuo se i vidio prvog komšiju - oštećenog M. S. i upitao ga zašto stalno stvara probleme. Oštećeni je tada krenuo prema njemu i rekao mu da ne širi ruke, a zatim mu je prišao i glavom ga jako udario u predjelu lica, tačnije usta. Od tog udarca se zateturao, a u tom trenutku je vidio svog sina kako prilazi oštećenom, nakon čega je došlo do tuče između njih dvojice gdje su razmjenjivali udarce pesnicama. To je trajalo vrlo kratko, nakon čega se oštećeni uputio ka svojoj kući, istovremeno upućujući prijetnje njemu i njegovom sinu. Kada je parkirao auto ispred kuće okrivljenog B. S. isti se nalazio u dvorištu kuće, dok se njegov kum B. C. nalazio nekih dvadesetak metara udaljen od kuće njegovog sina. Oštećeni je prvi komšija njegovog sina, a sa oštećenim ne razgovaraju, iako među njima nije bilo ni fizičke, ni verbalne svađe. Na glavnom pretresu je različito naveo da je kuma B. C. susreo vozilom u momentu kada je on pomjerao svoje vozilo i iz svog vozila ga je pitao gdje je krenuo, pa mu je isti tada saopštio da je oštećeni tražio da pomjeri vozilo. Razlike u kazivanju u odnosu na odbranu koju je dao u prethodnom postupku pojasnio je navodeći da smatra da se njegova odbrana ne razlikuje i da je isto izjavio i u prethodnom postupku i na glavnom pretresu. Ograda na njegovoj kući ima dvije kapije i sa kumom je komunicirao i dok je bio u vozilu i nakon što je izašao iz istog. Iz vozila je izašao na jednu kapiju, dok se njihov kum parkirao kod druge kapije, a udaljenost između te dvije kapije je oko 20 metara. Obje kapije su velike i služe za ulaz vozilom. Kada je prolazio pored dvorišta vidio je da mu je sin u dvorištu. U momentu kada se zaustavio ispred kapije, svog sina je primijetio na ćošku od kuće i tom prilikom mu se nije javio. Kapija ispred koje se parkirao se ne nalazi ispred ulaza u kuću, već sa strane kuće, dok se kapija ispred koje se parkirao njihov kum, nalazi naspram ulaza u kuću. Kada je izašao iz vozila primijetio je oštećenog na nekoj udaljenosti od otprilike 5 metara i kada ga je upozorio da ne stvara probleme, oštećeni je krenuo prema njemu i rekao mu: „Nemoj da širiš ruke“, jer je zaista raširio ruke dok mu se obraćao, a uopšte nije očekivao da ga oštećeni u tom trenutku može udariti. Dok je razgovarao sa oštećenim bio je okrenut leđima ulazu u kuću. Nakon što je prestao fizički sukob između oštećenog i okrivljenog B. S. oštećeni je krenuo prema svojoj kući, a on i okrivljeni B. S. prema svojoj kući. U saznanju je da je kritični događaj vidio njihov komšija A. S. koji živi u kući koja se nalazi preko puta njegove i kuće oštećenog. Kritični događaj se dogodio na kapiji koja se nalazi sa strane kuće, a ne na kapiji koja se nalazi ispred ulaza u kuću. Sa praga ulaznih vrata u kuću se ne može vidjeti kapija ispred koje se desio kritični događaj. Nije vidio na koji način je njegov sin došao do lica mjesta, jer je bio okrenut leđima svom dvorištu i kapiji, već je samo vidio da je njegov sin prošao pored njega i odgurnuo oštećenog u predjelu grudi. Visok je 179 cm, a težak 129 kilograma. Ima šećernu bolest i oštećena mu je čašica lijevog koljena, zbog čega se otežano kreće. Prihvatio je završnu riječ branioca.

Branilac okrivljenih je u završnoj riječi navela da smatra da provedenim dokazima nisu dokazani činjenični navodi optužnog predloga, te predložila sudu da okrilvjenog B. S. oslobodi od optužbe, jer je krivično djelo učinio u nužnoj odbrani, kao i da okrivljenog Đ. S. oslobodi od optužbe, jer nije dokazano da je učinio krivično djelo stavljeno mu na teret.

Sud je u dokaznom postupku saslušao svjedoka oštećenog M. S. i svjedoke: M. S. B. C. i A. S. saslušao vještaka medicinske struke dr Miodraga Šoća, koji je prethodno pročitao svoj pisani nalaz i mišljenje od 11.09.2018. godine i na glavnom pretresu dao nalaz i mišljenje na osnovu medicinske dokumentacije na ime okrivljenih i pročitao izvode iz registra kaznenih evidencija KE 1251/2018 i 1253/2019, oba od 28.09.2018. godine.

Svjedok oštećeni M. S. je u iskazu datom u prethodnom postupku u bitnom naveo da je dana 21.06.2018. godine, oko 18:00 časova, sa suprugom M. došao u naselje Zelenika gdje ima kuću. Parkirao je vozilo ispred ulaznih vrata kuće, a zatim je sa Mirsadom ušao u kuću, gdje se zadržao nekih 10 - 15 minuta. U trenutku kada su krenuli da idu vidio je da je jedan čovjek svojim autom stao na ulaz njegovog dvorišta pa kako nije mogao izaći svojim vozilom prišao je i zamolio vozača da pomjeri vozilo, na šta mu je mlađi momak rekao da nema problema i da će pomjeriti vozilo. U tom trenutku mu je pritrčao prvi komšija - okrivljeni B. S. i uputio mu riječi: „Pička ti materina, šta on ima da se pomjera“, na šta mu je odgovorio da se ne ponaša nevaspitano i uputio se u dvorište svoje kuće. Dok je išao ka svom autu, čuo je da okrivljeni B. S. poziva okrivljenog Đ. S. ali se nije osvrtao, da bi mu u trenutku kada je uhvatio kvaku od vrata svog vozila, sa leđa prišli okrivljeni i odmah ga povukli za ruke, a potom počeli da ga udaraju zatvorenim pesnicama u predjelu glave, kojom prilikom su mu zadali veliki broj udaraca. Tada je svojoj supruzi, koja se nalazila ispred ulaznih vrata njihove kuće rekao da pozove policiju, a okrivljeni su se potom povukli i otišli kući. Nakon nekih pola sata je došla policija kojoj je ispričao šta se dogodilo, nakon čega je otišao u Centar bezbjednosti i podnio prijavu, a zatim i u Klinički centar gdje mu je ukazana pomoć i konstatovane povrede. Nijedan jedini put nije udario okrivljene, niti je bio u prilici da ih udari, jer su mu isti prišli sa leđa i počeli da ga udaraju od kojih udaraca je završio na podu. U trenutku kada je napadnut od strane okrivljenih, osim njegove supruge M. na licu mjesta nije bilo nikoga. Na glavnom pretresu je različito naveo da, nakon što su ga oba okrivljena povukli za ruku i okrenuli i nakon što su mu obojica zadali više udaraca, okrivljeni Đ. S. ga je uhvatio svojim rukama i držao ga, a za to vrijeme ga je okrivljeni B. S. udarao sa strana. Razlike u kazivanju u odnosu na iskaz koji je dao u prethodnom postupku pojasnio je navodeći da kod državnog tužioca nije mogao da se sjeti svih detalja, jer je bio pod utiskom zbog udaraca koje je zadobio, a taj utisak ga je držao i na glavnom pretrsu, jer noćima ne može da spava, a zbog broja udaraca koje je zadobio nije se mogao sjetiti svakog detalja. Prije kritičnog događaja su njegova supruga i on oko i unutar kuće proveli maksimalno sat vremena. Kritičnog dana nije pokušao da ukloni bilo šta od izraslina u dvorištu kosom ili nekim drugim oruđem, ali jeste par peteljki pokušao da iščupa. U momentu kada su ga okrivljeni napali, njegova supruga se nalazila ispred vrata i sve ovo je gledala svojim očima. Osjetio je ruke iza svojih leđa i potpuno je normalno da ne zna ko ga je u tom trenutku dodirnuo, ali kada su ga okrenuli vidio je da ga je za ruku okrenuo okrivljeni Đ. S. i odmah u tom trenutku mu je okrivljeni B. S. zadao udarac, a nakon toga su mu obojica zadavali udarce. Nakon što su ga okrenuli ruke su mu bile spuštene i ništa nije radio sa njima, a nakon što su ga udarili, okrivljeni Đ.S. ga je držao za ruke i nije mogao na bilo koji način da se odbrani. Dakle, prvo je dobio par udaraca od obojice okrivljenih, a nakon toga ga je okrivljeni Đ. S. držao, a okrivljeni B. S. ga je udarao. Prije nego ga je uhvatio, okrivljeni Đ. S. ga je udarao pesnicama u predjelu glave, a sve udarce je zadobio u predjelu lica. Za vrijeme dok su ga okrivljeni udarali njegova supruga je plakala i vrištala i doživjela je traumu. Od ovih udaraca nije pao na pod, ali se naslonio na auto. Njegova supruga i on su u toj kući živjeli jako kratko i sa okrivljenima se nikad nisu posjećivali, pa sa istima nisu imali nikakav odnos. Ne može reći da su imali ni dobar ni loš odnos, jedino su ponekad kad bi se sreli nazivali jedni drugima dobar dan. U poslednje vrijeme su prestali i da se javljaju jedni drugima iz razloga što je on imao u planu da napravi kapiju ispred dvorišta u kojem se nalazi njegova kuća, a okrivljeni Đ. S. mu je rekao da tu ne može da pravi kapiju i da će mu je porušiti ako je napravi. Sporečkali su se i on je okrivljenom Đ. S. u razgovoru rekao da ako on njemu sruši kapiju, on će njemu srušiti kuću. Pridružio se krivičnom gonjenju protiv okrivljenih dok će imovinskopravni zahtjev ostvarivati u parničnom postupku.

Punomoćnik oštećenog je u završnoj riječi naveo da se pridružuje završnim riječima tužioca, kao i krivičnom gonjenju, dok će imovinskopravni zahtjev ostvarivati u posebnom postupku.

Svjedok M. S. je u iskazu datom u prethodnom postupku i na glavnom pretresu saglasno u bitnom navela da je dana 21.06.2018. godine, oko 18:00 časova, sa svojim suprugom - oštećenim M. S. došla u njihovu kuću koja se nalazi u naselju Zelenika. Vozilo su parkirali ispred ulaznih vrata njihove kuće nakon čega su ušli u kuću. Kada su završili poslove zbog kojih su došli, krenuli su da idu, ali nisu mogli izaći svojim vozilom, jer su bili zagrađeni od strane drugog vozila. Oštećeni je tada prišao tom vozilu i rekao vozaču da pomjeri auto kako bi izašli, na šta je taj momak njima rekao da nema nikakvih problema i da će pomjeriti vozilo. Ušla je u kuću, jer je bila zaboravila da uzme neku stvar i tada je čula svađu, pa je odmah izašla ispred kuće i vidjela kako okrivljeni Đ. i B. S. pesnicama udaraju oštećenog. Počela je da vrišti i da govori da ga ne udaraju, a primijetila je i da je oštećeni krvav. Oštećeni joj je tada rekao da zove policiju, nakon čega su okrivljeni prestali da ga udaraju i otišli u pravcu svoje kuće, a nakon nekih pola sata je došla policija. Oštećeni nije nijednom udario okrivljene, a kada su oni njega udarali osim nje, tu u blizini nije bilo nikoga. Na glavnom pretresu je dodala da je vidjela da oštećenog drži okrivljeni Đ. S. na način što ga je sa obje ruke obgrlio i tako ga držao za njegove ruke, dok mu je udarce zadavao okrivljeni B. S. Čula je da je prije kritičnog događaja oštećenog psovao okrivljeni B. S. Čitav događaj se odigrao u tri - četiri minuta, a pod tim misli da je za toliko vremena: čula da okrivljeni B. S. psuje oštećenog, nakon čega ona ulazi u kuću, zatim izlazi iz kuće, vidi njihov fizički sukob i prestanak istog. Okrivljenog Đ. S. je primijetila i u njegovom dvorištu prije kritičnog događaja, a njega je samo primijetila u prolazu i ne može se sjetiti koliko vremena ga je vidjela prije nego što je sa okrivljenim B. S. došao u njihovo dvorište. Za vrijeme dok je čistila i uzela nešto iz kuće, primijetila je da je oštećeni ulazio u garažu i da je tamo nešto radio. Nije primijetila da je neko od okrivljenih bio krvav, jer je bila u šoku i interesovala se samo za oštećenog. Kada je izašla iz kuće stala je odmah pored okrivljenih i oštećenog, a to je mali prostor i na tom prostoru su stajali njih četvoro i sa te udaljenosti je vidjela da nije bilo krvi na licu ni jednog ni drugog okrivljenog.

Svjedok B. C. je u iskazu datom na glavnom pretresu naveo da je kritičnog dana došao na kafu kod svog kuma - okrivljenog B. S. i svoje vozilo je parkirao uz ogradu pored njihove kapije. Kada je izašao iz vozila, izašao je jedan čovjek koji je u rukama držao kosijer, jer je radio nešto oko kuće i zamolio ga da se preparkira, jer se navodno parkirao na njegovom zemljištu. Okrivljeni B. S. je prišao da vidi šta se dešava i pitao tog čovjeka u čemu je problem, a čuo je da mu se taj čovjek obratio riječima da spusti ručice da mu ih ne bi skratio kosijerom. Nakon toga je ušao u vozilo da se preparkira i kada je vozilom išao prema njihovoj drugoj kapiji, mimoišao se sa okrivljenim Đ. S. Okrivljeni B. S. je prišao toj drugoj kapiji da ga sačeka nakon čega je on izašo iz vozila i skupa su ušli u njihovu kuću. Kada je iz hodnika ulazio u dnevnu sobu ispred kuće je začuo neku buku, a okrivljeni B. S. je izletio da vidi šta se dešava. Dok je izašao iz kuće i krenuo u njihovom pravcu, oni su već krenuli da se vraćaju prema kući i vidio je da su obojica okrivljenih povrijeđeni, odnosno okrivljenom B. S. je bila povrijeđena arkada, a okrivljenom Đ. S. je bio izbijen zub. Nije vidio gdje je bilo mjesto ovog događaja. U mimoilaženju sa okrivljenim Đ. S. kroz prozor vozila je razmijenio par riječi, odnosno pozdrav. Kada je primijetio da mu okrivljeni idu u susret, a u pravcu svoje kuće, nije primijetio da je bilo ko posmatrao ovaj događaj, a nije obraćao pažnju da li ima nekoga u dvorištu oštećenog. U tom trenutku nije čuo da je bilo neke vike ili da se neko nekome obraćao dozivanjem.

Svjedok A. S. je u iskazu datom na glavnom pretresu u bitnom naveo da je kritičnog dana imao nekih problema sa hidroforom i nalazio se pored njega pokušavajući da ga popravi, a sa njegove desne strane se nalazio plac okrivljenih S. i plac oštećenog S. i to tako što mu je iz pozicije u kojoj je stajao i bio okrenut prema hidroforu kuća S. bila sa desne strane iza njega, a kuća S. sa desne strane ispred njega, a između ta dva placa postoji samo niska ograda. Za vrijeme dok je popravljao hidrofor primijetio je oštećenog kako u svom dvorištu radi nešto oko nekih drača i kupina koje se nalaze u jednom ćošku njegovog dvorišta. Bio je skoncentirsan na popravku hidrofora i samo je u jednom trenutku čuo neku galamu i kada se okrenuo u svoju desnu stranu vidio je okrivljenog Đ. S. i oštećenog M. S. kako stoje jedan naspram drugog. Jedan naspram drugog nisu stajali ni jednu čitavu sekundu i tada primjećuje kako oštećeni glavom udara okrivljenog Đ. S. Odmah potom je pritrčao okrivljeni B. S. i počelo je šaketanje između njega i oštećenog. Krenuo je da ide u njihovom pravcu, ali je taj fizički konflikt odmah prestao i oni su se odmah razdvojili. Kako je vidio da se oni razdvajaju, a kako je komšija i sa jednima i sa drugima, okrenuo se i vratio se kod hidrofora. Taj fizički konflikt se odigrao pored kapije okrivljenih S. i to tačno ispred kapije. Sa praga ulaznih vrata u kuću S. se ne može vidjeti mjesto na kojem se desio kritični događaj. Nakon ovoga je došlo do razmicanja, odnosno okrivljeni su se povukli prema svom dvorištu, a oštećeni prema svom dvorištu. Sa okrivljenima i sa oštećenim je u komšijskim odnosima. Oštećenog je gledao možda jednom u godinu dana kada dođe da nešto radi oko kuće, a sa okrivljenima je u boljim odnosima, jer oni tu žive i češće se gledaju. Nije obratio pažnju šta se dešavalo na mjestu na kojem je došlo do ovog događaja prije fizičkog obračuna i prije ovog događaja ništa nije čuo. Predmetni događaj je posmatrao sa drugog kraja dvorišta koje pripada S. odnosno bio je tačno naspram kapije ispred koje se desio događaj. Između dvorišta okrivljenih S. i dvorišta oštećenog S. a postoji niska ograda u dužini oko dvadesetak metara. Na jednom kraju te ograde se nalazi kapija okrivljenih ispred koje je došlo do predmetnog događaja, a na drugom kraju te ograde se nalazi kućica od njegovog hidrofora.

Iz nalaza i mišljenja vještaka medicinske struke dr Miodraga Šoća od 11.09.2018. godine proizilazi da je u predmetnom događaju oštećeni M. S. zadobio sledeće povrede: prelom nosnih kostiju sa pomakom koštanih odlomaka; ranu prskotinu grebena nosa dužine oko 2 cm; krvni podliv lijeve očne duplje promjera oko 3x3 cm i krvni podliv desne očne duplje promjera oko 3x2 cm. Navedene povrede su posljedica najmanje dva udarca tupim, teškim i jako zamahnutim mehaničkim oruđem (moguće pesnica) na odgovarajuće predjele tijela - glave. Navedeni prelom predstavlja tešku tjelesnu povredu, a ostale navedene povrede predstavljaju i pojedinačno i u svom zbiru laku tjelesnu povredu. Dakle, u vrijeme odigravanja predmetnog događaja oštećeni je zadobio tešku tjelesnu povredu.

Iz dopune nalaza i mišljenja koju je vještak dao na glavnom pretresu, na osnovu medicinske dokumentacije na ime okrivljenih proizilazi da je u predmetnom događaju okrivljeni B. S. zadobio ranu prskotinu lijevog obrvnog luka, dužine 1 cm. Navedena povreda je posljedica dejstva udarca tupog, teškog i zamahnutog mehaničkog oruđa (moguće i pesnica) na odgovarajući predio glave i predstavlja laku tjelesnu povredu. Takođe, u predmetnom događaju je okrivljeni Đ. S. zadobio prelom drugog zuba u gornjoj vilici sa lijeve strane sa pratećim otokom gornje usne i oguljotinom okolne sluznice. Navedeno povrđivanje je posljedica dejstva tupog, teškog i jako zamahnutog mehaničkog oruđa (moguće pesnica i glava) na odgovarajući predio tijela - glave i predstavlja laku tjelesnu povredu. Vještak je pojasnio da se u konkretnom slučaju radi o nespecifičnim mehaničkim povredama na osnovu kojih nije moguće ekspertizno tačno opredjeliti vrstu povrednog oruđa. Povreda arkade kod okrivljenog B. S. pripada vrsti takozvanih klasičnih bokserskih povreda i ova povreda je posljedica direktnog udarca. Na osnovu medicinske dokumentacije povređivanja okrivljenog Đ. S. zaključuje se da je drugi zub u gornjoj vilici sa lijeve strane usljed dejstva sile ispao iz svoje krune. Zbog dobrog opisa o povređivanju okrivljenog Đ. S. lako se zaključuje da je povređivanje posljedica dejstva sile i nije posljedica medicinskog vađenja zuba, a ovo iz razloga što je pored povređivanja zuba došlo i do pratećeg otoka gornje usne i oguljotine okolne sluznice. Udarcem pesnicom u zubalo ili glavom u isto zubalo nije nužno da se polomi više zuba niti da dođe do iščašenja, pomjeranja, rasklimatanosti ostalih zuba, već je sasvim moguće da usljed udarca pesnicom dođe do lomljenja jednog zuba.

Savjesno cijeneći svaki provedeni dokaz pojedinačno i u vezi sa ostalim dokazima i dovodeći ih u vezu sa odbranama okrivljenih, sud je nesumnjivo utvrdio da djelo koje je okrivljenom B. S. stavljeno na teret nije krivično djelo, jer je isti postupao u nužnoj odbrani, pa je istog shodno čl. 373 st. 1 tač. 2 Zakonika o krivičnom postupku oslobodio od optužbe, kao i da nije dokazano da je okrivljeni Đorđije Stojović učinio djelo za koje je optužen, iz kog razloga je istog, shodno čl. 373 st. 1 tač. 2 Zakonika o krivičnom postupku, oslobodio od optužbe.

Činjenično stanje je utvrđeno iz odbrana okrivljenih koji su saglasno naveli da je dana 21.06.2018. godine, oko 18:00 časova, u naselju Zelenika došlo do kraće rasprave između okrivljenog Đ. S. i oštećenog, iz kog razloga je okrivljeni B. S. kada je čuo taj verbalni konflikt, izašao iz kuće i krenuo da im prilazi, u kom trenutku je oštećeni glavom udario okrivljenog Đ. S. u predjelu usta pa je okrivljeni B. S. prišao i odgurnuo oštećenog u predjelu grudi, kojom prilikom mu je oštećeni zadao udarac stisnutom pesnicom u predjelu lijeve arkade, nakon čega je on istom zadao dva, a najviše tri udarca stisnutom pesnicom u predjelu glave. Odbrane okrivljenih sud je u potpunosti prihvatio imajući u vidu da su iste potvrđene iskazom svjedoka A. S. koji je naveo da je za vrijeme dok je popravljao hidrofor u svom dvorištu čuo neku galamu i kada se okrenuo vidio je okrivljenog Đ. S. i oštećenog M. S. kako stoje jedan naspram drugog u kom trenutku oštećeni glavom udara okrivljenog Đ. S. u predjelu glave, nakon čega im je pritrčao okrivljeni B. S. pa je započelo šaketanje između njega i oštećenog. Takođe i svjedok B. C. je potvrdio da je krtičnog dana u momentu kada je došao kod okrivljenog Bojana Stojovića i ušao zajedno sa njim u njegovu kuću ispred kuće začuo neku buku, iz kog razloga je okrivljeni B. S. istrčao da vidi šta se dešava, nakon čega je vrlo brzo i on izašao za njim i krenuo u njihovom pravcu, u kom trenutku je vidio okrivljene kako idu prema svojoj kući, a obojica su bili povrijeđeni, odnosno okrivljenom B. S. je bila povrijeđena arkada, a okrivljenom Đ. S. je bio izbijen zub. Po ocijeni suda odbrane okrivljenih i iskazi imenovanih svjedoka su istiniti, jer su saglasni po pitanju odlučnih činjenica. Osim toga, odbrane okrivljenih i iskazi svjedoka S. i C. su potvrđeni dopunom nalaza i mišljenja vještaka medicinske struke, koju je vještak dao na osnovu medicinske dokumentacije na ime okrivljenih, a koji je sud u cjelosti prihvatio kao jasan, objektivan i u svemu zasnovan na činjenicama koje su notirane u medicinskoj dokumentaciji na ime okrivljenih. Iz navedenog dopunskog nalaza i mišljenja je utvrđeno da je u predmetnom događaju okrivljeni B. S. zadobio laku tjelesnu povredu u vidu rane prskotine lijevog obrvnog luka, dužine 1 cm, koja povreda je posljedica dejstva - udarca tupog, teškog i zamahnutog mehaničkog oruđa (moguće i pesnica) na odgovarajući predio glave, dok je okrivljeni Đ. S. zadobio laku tjelesnu povredu u vidu preloma drugog zuba u gornjoj vilici sa lijeve strane sa pratećim otokom gornje usne i oguljotinom okolne sluznice, što je posljedica dejstva tupog, teškog i jako zamahnutog mehaničkog oruđa (moguće pesnica i glava) na odgovarajući predio tijela - glave. Navedeni mehanizam nastanka ovih povreda u potpunosti potvrđuje odbrane okrivljenih i iskaz svjedoka S.

Iz odbrana okrivljenih i iskaza svjedoka S. je nesumnjivo utvrđeno da je došlo do protivpravnog napada oštećenog na tjelesni integritet okrivljenih. Oštećeni je nakon što je prethodno insistirao da kum okrivljenog B. S. preparkira svoje vozilo iz kog razloga mu je i prišao okrivljeni Đ. S. i sa njim započeo raspravu, zadao udarac glavom u predjelu usta okrivljenom Đ. S. na koji način je prema istom preduzeo protivpravan napad povrijedivši njegov tjelesni integritet, da bi nakon što im je okrivljeni B. S. prišao i gurnuo rukama u predjelu grudi oštećenog kako bi osujetio njegov dalji napad, oštećeni zadao udarac pesnicom u predjelu arkade okrivljenom B. S. na koji način je i prema njemu preduzeo protivpravan napad, a koje napade okrivljeni nisu skrivili. Iz odbrana okrivljenih i iskaza svjedoka S. je takođe utvrđeno da je potom došlo do odbijanja napada. Naime, okrivljeni B. S. je odbijajući prvo od okrivljenog Đ. S. istovremen i protivpravan napad oštećenog, oštećenog gurnuo rukama u predjelu njegovih grudi, a potom i odbijajući od sebe istovremen i pritivpravan napad oštećenog, istom zadao više udaraca stisnutom pesnicom u predjelu glave, kojom prilikom je oštećeni zadobio tešku tjelesnu povredu u vidu preloma nosnih kostiju sa pomakom koštanih odlomaka, ranu prskotinu grebena nosa, krvni podliv lijeve očne duplje i krvni podliv desne očne duplje. Povrede kod oštećenog su nesumnjivo utvrđene iz nalaza i mišljenja vještaka medicinske struke od 11.09.2018. godine, koji je u potpunosti prihvaćen kao jasan, objektivan i logičan, a ni stranke i branilac na isti nisu imali primjedbi. Dakle, iz utvrđenog činjeničnog stanja se izvlači nesumnjiv zaključak da je okrivljeni B. S. u predmetnom događaju od sebe i od okrivljenog Đ. S. odbijao istovremen, neskrivljeni i protivpravan napad oštećenog.

Po ocjeni suda, a imajući u vidu vrstu povreda koje su zadobili okrivljeni i oštećeni, nije došlo do prekoračenja nužne odbrane, budući da je okrivljeni B. S. nakon što je zadobio udarac u predjelu arkade primjenio srazmjernu odbranu i u istom naletu po sopstvenim navodima zadao dva, a najviše tri udarca oštećenom u predjelu glave i to sa obje pesnice. Kada se ima u vidu vrlo kratak vremenski interval u kojem je okrivljeni B. S. zadao ove udarce oštećenom, odnosno da odbijanje napada nije trajalo duže vremena, to je nesumnjivo da se radilo o odbrani koja je bila istovremena sa napadom. Imajući u vidu da je oštećeni nastavio sa napadom i nakon što ga je okrivljeni B. S. prvobitno odgurnuo od okrivljenog Đ. S. to činjenica što je okrivljeni B. S. nakon što je zadobio udarac u predjelu arkade zadao više udaraca oštećenom ne utiče na drugačiji zaključak. Svi udarci koje je zadao okrivljeni B. S. su bili udarci u istom naletu, između njih nije bilo pauze i trajali su u kontinuitetu samo do onog momenta dok se okrivljeni nije uvjerio da je napad oštećenog, koji je prethodno ispoljio istrajnost i upornost, u potpunosti prestao. Dovodeći u vezu navedeno sa činjenicom da je oštećeni korpulentnije tjelesne građe od okrivljenog B. S. u šta se sud uvjerio neposrednim opažanjem na glavnom pretresu, jasno se dolazi do zaključka da su svi udarci okrivljenog bili nužni i neophodni da bi oštećeni prestao sa napadom. Najzad, imajući u vidu da je okrivljeni B. S. prestao da udara oštećenog čim je vidio da on više ne nastavlja sa napadom evidentno je da u konkretnom slučaju nije došlo do prekoračenja nužnosti, jer nije bilo znatne nesrazmjere između povrijeđenih dobara, s obzirom da su i napadom i odbranom povrjeđeni tjelesni integriteti napadača i napadnutih i to udarcima koji su zadati u predjelu glave. Nije bilo nesrazmjere u upotrijebljenim sredstvima pri napadu i pri odbijanju napada, jer su i napadač i napadnuti koristili pesnice, a u konačnom nije bilo nesrazmjere u ličnostima napadača i napadnutog, između kojih istina postoji razlika u godinama, ali ne i razlika u fizičkom stanju u smislu fizičke nadmoći okrivljenog B. S. Ovo posebno pri činjenici da je okrivljeni B. S. lice sitnije konstitucije, koje je po sopstvenim navodima visine 163 cm i težine oko šezdesetak kilograma, a u koje izjašnjenje sud nakon neposrednog opažanja okrivljenog nije imao nijednog razloga da posumnja. Stoga su po ocijeni suda sve radnje koje je preduzeo okrivljeni B. S. bile neophodno potrebne da bi se osujetio istovremeni protivpravni napad oštećenog.

Imajući u vidu da su saglasne odbrane okrivljenih da okrivljeni Đ. S. nije zadao nijedan udarac oštećenom, već da mu je sve udarce zadao okrivljeni B. S. potvrđene iskazom nepristrasnog svjedoka A. S. koji je naveo da okrivljeni Đ. S. kritičnom prilikom nije udarao oštećenog, te da su odbrane okrivljenih u saglasnosti i sa nalazom i mišljenjem vještaka medicinske struke da su povrede kod oštećenog posljedica najmanje dva udarca tupog, teškog i jako zamahnutog mehaničkog oruđa, to je sud nesumnjivo utvrdio da nije dokazano da je okrivljeni Đ. S. kritičnom prilikom udarao oštećenog. Takođe, nijedan dokaz izveden tokom postupka ne potvrđuje navode optužnog akta da su okrivljeni po prethodnom dogovoru izvršili krivično djelo stavljeno im na teret. Naprotiv, činjenično stanje utvrđeno tokom postupka jasno ukazuje da okrivljeni neposredno prije predmetnog događaja nisu imali bilo kakvu komunikaciju i da su se na licu mjesta našli spontano bez bilo kakvog prethodnog plana da zajednički napadnu i povrijede oštećenog. Stoga po ocijeni suda nije dokazano da je okrivljeni Đ. S. izvršio krivično djelo za koje je optužen.

Sud je cijenio iskaz oštećenog M. S. ali isti nije mogao prihvatiti i na njemu zasnovati svoju odluku, jer je oštećeni u različitim fazama postupka različito opisivao kritični događaj, kao i zbog činjenice da posljedice koje su nesumnjivo nastupile u predmetnom događaju ne bi uopšte mogle nastupiti u slučaju da je iskaz oštećenog istinit. Naime, u prethodnom postupku je oštećeni u bitnom naveo da su mu oba okrivljena, u trenutku kada je uhvatio kvaku od vrata svog vozila, prišli sa leđa i povukli ga za ruke, nakon čega su počeli da ga udaraju zatvorenim pesnicama u predjelu glave, kojom prilikom su mu zadali veliki broj udaraca, od kojih je pao, dok on njih nije nijednom udario, niti je bio u prilici da ih udari. Na glavnom pretresu je pak različito predstavio kritični događaj, navodeći da nakon što su ga oba okrivljena povukli za ruku i okrenuli i nakon što su mu obojica zadali više udaraca, okrivljeni Đ. S. ga je uhvatio svojim rukama i držao ga, a za to vrijeme ga je okrivljeni B. S. udarao sa strana, ali da od tih udaraca nije pao, već se samo naslonio na auto. Osim što je iskaz oštećenog na glavnom pretresu protivrječan njegovom iskazu iz prethodnog postupka, isti je i nelogičan, jer ukoliko su mu oba okrivljena prišla, okrenuli ga i nanosili mu udarce, a ukoliko su njegove ruke bile spuštene kako to sam navodi, onda okrivljeni Đ. S. nije imao nikakve potrebe da ga hvata za ruke i da ga drži, već je mogao nesmetano da nastavi da mu nanosi udarce. Potom se oštećeni naknadno na glavnom pretresu izjasnio da ga nisu oba okrivljena okrenula za ruku, već da je kada se okrenuo vidio da ga je samo okrivljeni Đ. S. okrenuo za ruku. Dakle, njegov iskaz je nekonzistentan po pitanju odlučne činjenice, koja je opisana u optužbi, da su oba okrivljena oštećenog povukli za ruke. Ukoliko bi se čak i zanemarile navedene protivrječnosti i nelogičnosti u iskazu oštećenog i kao i navedene nejasnoće, iz njegovog iskaza bi se jedino moglo zaključiti da okrivljeni u predmetnom događaju nisu zadobili nijednu povredu, jer im on nije zadao nijedan udarac. Međutim, to nije slučaj i iskaz oštećenog je u tom dijelu opovrgnut kako odbranama okrivljenih, koje je kako je to prethodno već obrazloženo sud u potpunosti prihvatio, tako i medicinskom dokumentacijom na ime okrivljenih koju je vještak medicinske struke izvještačio u dopuni nalaza i mišljenja. Iz nalaza i mišljenja koji je vještak dao na glavnom pretresu je nesumnjivo utvrđeno da je okrivljeni B. S. kritičnom prilikom zadobio laku tjelesnu povredu u vidu rane prskotine lijevog obrvnog luka, koja je posljedica dejstva direktnog udarca tupog, teškog i zamahnutog mehaničkog oruđa (moguće i pesnica) na odgovarajući predio glave, a pripada vrsti takozvanih klasičnih bokserskih povreda arkade, dok je okrivljeni Đ. S. zadobio laku tjelesnu povredu u vidu preloma drugog zuba u gornjoj vilici sa lijeve strane sa pratećim otokom gornje usne i oguljotinom okolne sluznice, koje povrđivanje je takođe posljedica dejstva tupog, teškog i jako zamahnutog mehaničkog oruđa (moguće pesnica i glava) na odgovarajući predio tijela - glave. Upravo navedene povrede okrivljenih jasno ukazuju da oštećeni nije govorio istinu i da je njegov iskaz lažan. U prilog ovakvom zaključku suda ide i činjenica da je oštećeni razlike u kazivanju u odnosu na iskaz koji je dao u prethodnom postupku pojasnio navodeći da kod državnog tužioca nije mogao da se sjeti svih detalja, jer je bio pod utiskom zbog udaraca koje je zadobio. Ovakvo pojašnjenje je po ocjeni suda sasvim nelogično i predstavlja pokušaj oštećenog da racionalizuje to što se na glavnom pretresu gotovo pola godine nakon predmetnog događaja mnogo bolje i detaljnije izjašnjavao o pojedinostima događaja u odnosu na iskaz koji je dao državnom tužiocu dva i po mjeseca nakon događaja. Oštećeni je u prethodnom postupku naveo da su mu oba okrivljena prišli sa leđa i povukli ga za ruke, a da se on nije osvrtao iako je čuo da okrivljeni B. S. sa kojim je prethodno imao verbalni konflikt zove okrivljenog Đ. S. Iako je samo po sebi nelogično to što se oštećeni nije osvrtao da vidi zašto okrivljeni B. S. navodno doziva svog oca, još nelogičnije je da su nakon toga oba okrivljena neprimjetno prišli oštećenom iza leđa. Čitava ta situacija koju opisuje oštećeni postaje još nejasnija nakon njegovog svjedočenja na glavnom pretresu, s obzirom da je on tada tvrdio da je dodire okrivljenih prvo osjetio na leđima, a ne da su ga obojica uhvatili za ruke kako je to naveo u prethodnom postupku, ali da su mu i u tom trenutku ruke bile spuštene. Potpuno je nelogično da oštećeni u takvoj situaciji kada je navodno napadnut od okrivljenih nije reagovao instiktivno i pokušao da podigne ruke da se zaštiti. Tek kada je i sam shvatio nelogičnost svog iskaza oštećeni navodi da ga je nakon toga okrivljeni Đ. S. držao za ruke. Stoga, sve navedene nelogičnosti i protivrječnosti ukazuju da je iskaz oštećenog neobjektivan i neistinit.

Iz istih razloga sud nije prihvatio ni iskaz svjedokinje M. S. supruge oštećenog, nalazeći da je ista pristrasno svjedočila u korist svog supruga. Po ocijeni suda svjedokinja je pokušala da u potpunosti slijedi iskaz svjedoka oštećenog, a na taj zaključak upućuje činjenica da ni ova svjedokinja nije u prethodnom postupku pominjala da je okrivljeni Đ. S. držao oštećenog dok ga je udarao okrivljeni B. S. Da je ova svjedokinja stajala odmah do okrivljenih i oštećenog, kao što to tvrdi, ista bi gotovo sigurno morala primjetiti da okrivljeni B. S. krvari iz povrijeđene arkade, a da okrivljeni Đ. S. ima tragove krvi u predjelu usta, s obzirom da je nesumnjivo utvrđeno da su okrivljeni u predmetnom događaju povrijeđeni. Međutim, ova svjedokinja tvrdi da okrivljeni nisu imali tragova krvi po licu, što jasno ukazuje da je ova svjedokinja neistinito svjedočila u korist oštećenog i da se takav njen iskaz ne može prihvatiti, jer nije objektivan.

Sud je cijenio i navode državnog tužioca da su odbrane okrivljenih protivrječne, počev od toga da li su se međusobno predmetnom prilikom vidjeli do toga da li je u rukama oštećenog viđen kosijer ili neki sličan predmet, ali i oko toga da li je svjedok B. C. međusobno viđen od njih dvojice. Međutim, osim što su odbrane okrivljenih saglasne po pitanju svake odlučne činjenice, sud nalazi da njihove odbrane nisu protivrječne ni po pitanju činjenica koje je naveo tužilac. Okrivljeni su se jasno izjašnjavali kad je koji od njih primjetio drugog okrivljenog i tu apsolutno nema nijedne kontradiktornosti. Takođe, okrivljeni B. S. je jasno naveo da u momentu kada je primijetio kosijer u ruci oštećenog u njihovoj blizini nije bilo okrivljenog Đ. S. a da u momentu predmetnog događaja oštećeni u rukama nije imao bilo kakav predmet u rukama pa stoga ni tu nema bilo kakvih protivrječnosti. Takođe, svaki od okrivljenih je iznio svoje zapaženje kada su se susreli i vidjeli sa svjedokom C. pa sud ni u tome ne vidi kontradiktornosti. Državni tužilac ukazuje i na protivrječnost odbrana okrivljenih sa iskazom svjedoka C. u dijelu koji se odnosi na to da li je oštećeni nakon predmetnog događaja upućivao prijetnje okrivljenima. Međutim takve protivrječnosti nemaju bilo kakvog značaja za donošenje odluke o postojanju krivičnog djela koje je bilo predmet optužbe, a posebno ne o postojanju krivice okrivljenih, jer se prvo ne odnose na odlučne činjenice, a kao drugo, potpuno se zanemaruje činjenica da je svjedok C. nije bio prisutan predmetnom događaju, već je iz kuće okrivljenih izašao tek po okončanju fizičkog sukoba kada su i okrivljeni, ali i oštećeni već napustili mjesto na kojem je došlo do konflikta. Stav državnog tužioca da svjedok A. S. nije objektivno svjedočio, predstavlja viđenje i ocjenu ovog dokaza na način kako to odgovara optužbi, ali sud takav stav ne prihvata, jer isti ne odgovara utvrđenim činjenicama, s obzirom da je svjedok S. iznio svoja neposredna saznanja o predmetnom događaju koja su potpuno saglasna sa odbranama okrivljenih, ali prije svega potvrđena materijalnim dokazima. Državnom tužiocu je indikativno to što je ovaj svjedok predložen tek na glavnom pretresu i što se svjedok S. nije mogao izjasniti o najsitnijim detaljima o kojima ga je ispitivao tužilac. Sud podsjeća da je pravo okrivljenog da dokaze predlaže po svom nahođenju, a to što se svjedok koji je predmetni događaj posmatrao sa suprotnog kraja ograde dvorišta okrivljenih nije mogao sjetiti svih detalja događaja koji se desio prije deset mjeseci po ocjeni suda apsolutno ne utiče na njegovu vjerodostojnost. Državni tužilac ne prihvata sadržinu iskaza ovog svjedoka i to je sudu razumljivo, jer ovaj iskaz u potpunosti opovrgava iskaz svjedoka oštećenog na kojem se zasniva predmetna optužba. Pritom je potrebno posebno naglasiti da se državni tužilac i tokom izviđaja potpuno nekritički odnosio prema iskazu oštećenog i nije ga provjerio iako mu je bila dostupna medicinska dokumentacija okrivljenih. Dakle, državni tužilac vjeruje iskazu oštećenog koji nije "pipnuo" okrivljene u predmetnom događaju, a iskaz svjedoka očevica koji objašnjava kako su nastale povrede i kod okrivljenih, ali i kod oštećenog smatra neobjektivnim i pristrasnim. Kada bi to bila objektivna ocjena dokaza tada bi se opravdano postavilo pitanje odakle povrede okrivljenima. Očigledno je da to pitanje nije bilo predmet interesovanja državnog tužioca, već da je isti pod utiskom "težine" tjelesnih povreda zanemario one koje su lake, te da je na tako nepotpunom činjeničnom supstratu zasnovao svoju odluku da potpuno povjeruje iskazu svjedoka oštećenog i samo u tom pravcu usmjeri optužbu.

U istom pravcu idu i primjedbe punomoćnika oštećenog koji ukazuje da je svjedok Samardžić čitav događaj smjestio u vremenski interval od nekoliko sekundi u kojem je uspio da primijeti sve o čemu je svjedočio. Po ocjeni suda i ove primjedbe su bez uticaja na drugačije presuđenje, ali i na drugačiju ocjenu vjerodostojnosti iskaza svjedoka Samardžića, posebno kod činjenice da su svi akteri predmetnog događaja bili saglasni po pitanju činjenice da je predmetni događaj trajao veoma kratko.

Na osnovu utvrđenog činjeničnog stanja, sud je u stavu I izreke opisao sva bitna obilježja nužne odbrane u smislu čl. 10 st. 1 i 2 Krivičnog zakonika Crne Gore i potom okrivljenog B. S. oslobodio od optužbe, jer djelo koje je učinio u nužnoj odbrani nije krivično djelo.

Kako su okrivljeni oslobođeni od optužbe sud je na osnovu čl. 230 st. 1 Zakonika o krivičnom postupku odlučio da troškovi krivičnog postupka koji se odnose na ime nužnih izdataka okrivljenih i nagradu i nužne izdatke branioca, padaju na teret budžetskih sredstava suda, a o njihovoj visini sud će odlučiti posebnim rješenjem, shodno čl. 230 st. 5 i 6 Zakonika o krivičnom postupku.

Na osnovu izloženog, a shodno čl. 373 st. 1 tač. 1 Zakonika o krivičnom postupku u vezi čl. 10 st. 1 i 2 Krivičnog zakonika Crne Gore u odnosu na okrivljenog Bojana Stojovića, i čl. 373 st. 1 tač. 2 Zakonika o krivičnom postupku u odnosu na okrivljenog Đorđija Stojovića, odlučeno je kao u izreci presude.

OSNOVNI SUD U PODGORICI

Dana, 25.04.2018. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja