OSNOVNI SUD U PLAVU

K.br. 59/2014
U IME CRNE GORE
OSNOVNI SUD U PLAVU, po sudiji Zdravku Rajoviću, sa zapisničarem Enisom Markišić, u krivičnom predmetu okrivljenog Š. J., iz P., zbog krivičnog djela krađe iz člana 239 st. 1 Krivičnog Zakonika Crne Gore u sticaju sa krivičnim djelom prevare iz člana 244 stav 1 Krivičnog Zakonika Crne Gore, po optužnom predlogu Osnovnog državnog tužilaštva u Plavu, KT.br. 103/2014 od 27.11.2014. godine, po održanom usmenom, javnom, glavnom pretresu, u prisustvu zamjenika ODT u Plavu Rugovac Drite, okrivljenog Š. J. i u prisustvu oštećenog S. I., iz P., donio je i javno objavio dana 23.04.2015. godine,

P R E S U D U
Okrivljeni Š. J., JMBG ..., od oca E. i majke Z. rodj. P., rodjen ... godine, u B., sa prebivalištem u P., državljanin Crne Gore, nezaposlen, oženjen, pismen, završio srednju saobraćajnu školu, siromašnog imovnog stanja, osuđivan.

Kriv je
Što je:

U noći 30. avgusta 2014. godine, u selu K., opština P., oko 22,00 časova, iz dvorište kuće vlasništvo L. O., oduzeo parkirano PMV marke “ Opel Omega” bijele boje vlasništvo oštećenog S. I., u vrijednosti od 475,00 euro, u namjeri da njegovim prisvajanjem a kasnije i prodajom sebi pribavi protivpravnu imovinsku korist, na način što je sa svog mobilnog telefona pozvao S. B. iz B. i zamolio ga da dodje odmah do P. da mu proda vozilo, nakon čega ga je sačekao u blizini kružnog toka u P. i odveo ga do vozila oštećenog I. gdje mu je isto prodao za novac u iznosu od 200,00 euro, pa je B. i njegovom radniku B. M. da vozilo utovare na utovarni dio na njihovog TMV, nakon čega se svojim vozilom marke “ Golf II” zelene boje odvezao sa lica mjesta,
iste noći u isto vrijeme i na istom mjestu, u namjeri da sebi pribavi protivpravnu imovinsku korist lažnim prikazivanjem činjenica doveo u zabludu S. B. iz B. i naveo ga da na štetu tudje imovine- oštećenog S. I. kupi njegovo vozilo, na način što mu je ponudio da mu proda PMV marke “ Opel Omega” bijele boje vlasništvo oštećenog I., lažno predstavljajući da je to vozilo njegovog prijatelja koji ga je zamolio da ga za njega proda, a nakon toga je sa svog mobilnog telefona broj ... pozvao svog druga V. A. i S. B. ga predstavio kao vlasnika vozila i dao mu telefon da razgovara sa A. koji mu je kazao da je on vlasnik bijelog vozila i da može da ga kupi za iznos od 200,00 euro i da novac preda J., što je B. i učinio,
-čime je izvršio krivično djelo kradje iz čl.239.st.1. Krivičnog zakonika Crne Gore, ( KZ CG ) u sticaju sa krivičnim djelom prevare iz čl. 244.st.1. u vezi sa čl.48 KZ CG.

-pa ga sud primjenom citiranog Zakonskog propisa te čl. 2, 4, 5, 13, 15, 32, 39, 42, i 46 Krivičnog Zakonika Crne Gore te čl. 226, i 374 ZKP CG.

O S U Đ U J E
-za krivično djelo kradje iz čl. 239 st.1. Krivičnog Zakonika Crne Gore, na novčanu kaznu u iznosu od 1.200,00 eura ( hiljaduidvijestotine) eura.

-za krivično djelo prevare iz čl. 244 stav 1. Krivičnog Zakonika Crne Gore, na novčanu kaznu u iznosu od 1.200,00 eura ( hiljaduidvijestotine) eura.

-pa primjenom odredbe čl. 48 stav 4. KZ CG ,
O S U Đ U J E
-na jedinstvenu novčanu kaznu u iznosu od 2.400,00 (dvijehiljadeičetiristotine) eura.

Okrivljeni se obavezuje da novčanu kaznu plati u roku od 3 mjeseca od dana pravosnažnosti presude.

Ako osudjeni ne plati novčanu kaznu u odredjenom roku sud će novčanu kaznu zamijeniti kaznom zatvora tako što će sa svakih započetih 25,00 eura novčane kazne odrediti jedan dan zatvora, a ako osudjeni plati samo jedan dio novčane kazne sud će ostatak kazne srazmjerno zamijeniti kaznom zatvora , pa ako osudjeni isplati ostatak novčane kazne izvršenje kazne zatvora će se obustaviti.

Okrivljeni se obavezuje da na ime paušala plati iznos od 40,00 €, kao i na ime vještačenja vještaka ekonomsko finasijske struke Đ. R. u iznosu od 55,00 eura, na žiro račun Državnog trezora Crne Gore na br. 907-83001-19, u roku od 15 dana po pravosnažnosti presude, pod prijetnjom prinudnog izvršenja.

Imovinsko pravnog zahtijeva nije bilo.

O b r a z l o ž e nj e
Obrazloženje je izostalo na osnovu čl. 458 st. 7 ZKP, jer su se stranke po objavljivanju presude odrekle prava na žalbu i nijesu tražile njen pismeni otpravak.

Inače, prilikom izbora vrste i visine krivične sankcije koju treba primijeniti prema okrivljenom Š. J., za izvršena krivična djela, sud je pored težine, načina izvršenja i društvene opasnosti krivičnog djela uzeo u obzir i stepen krivične odgovornosti okrivljenog kao i sve ostale okolnosti koje su relevantne u tom pogledu.

Tako je od olakšavajućih okolnosti sud okrivljenom cijenio i uzeo u obzir da je mladje životne dobi, da je oženjen, da je izrazio izuzetno kajanje u odnosu prema učinjenom djelu i krajnje se pozitivno odnosio prema oštećenom, da je izrazio kajanje i žaljenje zbog njegovog izvršenja, da je u potpunosti priznao njegovo izvršenje i da je obeštetio oštećenog, koji se nije pridružio njegovom krivičnom gonjenju, dok je za otežavajuću okolnost uzeo u obzir da se radi o licu koje je već osuđivano za isto krivično djelo, tj da se radi o povratniku.

Sud je našao da u konkretnom slučaju, s obzirom na navedene olakšavajuće okolnosti ima uslova da se prema njemu primijeni blaža vrsta kazne, obzirom da sud za ovo djelo alternativno predvidjene novčana i kazna zatvora, te mu je i izrekao novčanu kaznu u naznačenom iznosu.

Sud je uvjerenja da je izrečena kazna srazmjerna težini izvršenih krivičnih djela i stepenu krivično pravne odgovornosti okrivljenog te da će se u konkretnom slučaju i ovom vrstom i visinom kazne, u okviru opšte svrhe izricanja krivičnih sankcija previdjene čl. 4. st.2 KZ, postići svrha kažnjavanja propisana čl. 32 istog Zakona. Osnovano se može očekivati da će izrečena kazna pozitivno djelovati na prevaspitanje okrivljenog i da će ista uticati na njega da ubuduće ne vrši krivična djela.

Odluka o troškovima krivičnog postupka je zasnovana na odredbi čl. 229. st. 1. ZKP-a. Visina troškova u ukupnom iznosu od 95,00 eura, predstavlja izdatke iz budžetskih sredstava od čega iznos od 55,00 eura predstavlja nagradu vještaku ekonomsko-finansijske struke Đ. R., a iznos od 40,00 eura je paušal , koji je odmjeren s obzirom na složenost i trajanje krivičnog postupka te obzirom na imovno stanje okrivljenog, shodno čl. 226 stav 3. ZKP.

Na osnovu iznijetih razloga odlučeno je kao u izreci presude.

OSNOVNI SUD U PLAVU

Dana 23.04.2015. godine
Zapisničar, S U D I J A
Enisa Markišić Zdravko Rajović
NAPOMENA :

Stranke su se odrekle prava žalbe na presudu
pa je ista pravosnažna danom njenog donošenja.