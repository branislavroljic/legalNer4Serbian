Kž.br.104/19
U IME CRNE GORE
APELACIONI SUD CRNE GORE, u vijeću sastavljenom od sudije Milića Međedovića, kao predsjednika vijeća i sudija Ratka Ćupića i Seke Piletić, kao članova vijeća, uz učešće Vinke Rakočević, kao zapisničara, u krivičnom predmetu protiv optuženog Đ.M., zbog krivičnog djela teško ubistvo u pokušaju iz čl.144 st.1 tač.8 u vezi čl.20 Krivičnog zakonika Crne Gore (u dalem tekstu KZ CG), u sticaju sa krivičnim djelom nedozvoljeno držanje oružja i eksplozivnih materija iz čl.403 st.2 KZ CG, odlučujući o žalbama Višeg državnog tužilaštva u Bijelom Polju i branioca optuženog Đ.M., advokata K. D., izjavljenim na presudu Višeg suda u Bijelom Polju K.br.66/18-18 od 20.03.2019.godine, nakon pretresa održanog dana 11.02.2020.godine, u prisustvu državnog tužioca u Vrhovnom državnom tužilaštvu - Radović Miljane, optuženog i njegovog branioca, te oštećenih K.D. i J.N., donio je i istog dana javno objavio,
P R E S U D U
1. ODBIJA SE žalba Višeg državnog tužilaštva u Bijelom Polju kao neosnovana.

2. UVAŽAVA SE žalba branioca optuženog Đ.M., pa se preinačava presuda Višeg suda u Bijelom Polju K.br.66/18-18 od 20.03.2019.godine kojom je optuženi oglašen krivim zbog krivičnog djela iz čl.144 st.1 tač.8 u vezi čl.20 KZ CG, u sticaju sa krivičnim djelom iz čl.403 st.2 KZ CG, na način kako slijedi:

Optuženi Đ.M., JMBG ..., od oca Ž. i majke N., rođene Đ., rođen....godine u B., sa stalnim boravkom u B.- selo G., državljanin Crne Gore, oženjen, završio SSS- elektrotehničar, nezaposlen, srednjeg imovnog stanja, osuđivan presudom Osnovnog suda u Beranama K.br.134/16 od 18.11.2016.godine zbog krivičnog djela nedozvoljeno držanje oružja i eksplozivnih materija iz čl. 403 st.1 KZ, na kaznu zatvora u trajanju od 3 mjeseca- uslovno na godinu dana, u pritvoru od 01.11.2017.godine do 27.06.2018 godine,
- na osnovu čl.373 tačka 2 Zakonika o krivičnom postupku,
OSLOBAĐA SE OD OPTUŽBE
Kojom je predstavljeno da je:

U periodu od 21.10.2017.godine, u vremenu od 23,00h. do 22.10.2017.godine, do oko 01,00 h. sposoban da shvati značaj svog djela i da upravlja svojim postupcima, s umišljajem pokušao da liši života oštećene S.K., S.I., K.D. i J.N., svi iz B., na način što je ispod vozila marke "P." tip 607- 2,2, reg. br. PG..., vlasništvo S.D. iz B., postavio uz pomoć magneta eksplozivno oružje - improvizovanu eksplozivnu napravu sa eksplozivnim punjenjem trotilom- TNT ukupne bruto mase 1840,2 gr. koja se aktivira sredstvima za daljinski način aktiviranja preko daljinskog upravljača, čija nabavka eksplozivnog oružja kao predmeta pogodnog za nanošenje povreda je zabranjena shodno odredbi čl.4 st.1 tačka 7 i čl.5 st.1 Zakona o oružju, kojim vozilom je dana 21.10.2017.godine, oko 22,00 h. upravljao oštećeni S.K., dok se na mjesto suvozača nalazio oštećeni J.N., a na zadnjem sjedištu oštećeni S.I. i sa istim vozilom došli do kafića "S.", vozilo parkirali na parking prostoru, potom sjedjeli izvjesno vrijeme u tom kafiću kada im se pridružio oštećeni K. D., da bi oko 01,00 h. izašli iz tog kafića, ušli u naznačeno vozilo kojim je upravljao oštećeni J.N., na mjestu suvozača se nalazio oštećeni S.K., a na zadnjem sjedištu oštećeni S.I. i oštećeni K.D., potom pošli u pravcu kuće oštećenih S. u ul. V.K. u B. i vozilo parkirali u istoj ulici ispred kuće M.A. i M. M., pa i pored toga što je bio svjestan da može doći do aktiviranja te eksplozivne naprave, što je i htio, koja naprava posjeduje veliku razornu moć, čijim bi dejstvom došlo do smrti oštećenih u slučaju da je postojao izvor napajanja-baterija, koja je predhodno ispala dok su se oštećeni vozili toga dana i vremena ulicama B., zbog čega i nije došlo do eksplozije koju bi aktivirao preko daljinskog upravljača,
- čime bi izvršio krivično djelo teško ubistvo u pokušaju iz čl.144 st.1 tač.8 u vezi čl.20 KZ CG, u sticaju sa krivičnim djelom nedozvoljeno držanje oružja i eksplozivnih materija iz čl.403 st.2 KZ CG.

Troškovi krivičnog postupka padaju na teret Budžetskih sredstava suda.

O b r a z l o ž e nj e
Presudom Višeg suda u Bijelom Polju K.br.66/18-18 od 20.03.2019.godine, optuženi Đ.M. je oglašen krivim zbog krivičnog djela iz čl.144 st.1 tačka 8 u vezi čl.20 KZ CG, u sticaju sa krivičnim djelom nedozvoljeno držanje oružja i eksplozivnih materija iz čl.403 st.2 KZ CG, činjenično bliže opisanih u izreci te presude i osuđen na jedinstvenu kaznu zatvora u trajanju od 3 (tri) godine i 6 (šest) mjeseci, u koju kaznu mu je uračunato vrijeme provedeno u pritvoru od 01.11.2017.godine do 27.06.2018.godine. Istom presudom optuženi je obavezan na plaćanje troškova krivičnog postupka - sudskog paušala i iznosa od 64,00€, a oštećeni su radi ostvarivanja imovinsko pravnog zahtjeva upućeni na parnicu.

Protiv te presude žalbe su blagovremeno izjavili Više državno tužilaštvo u Bijelom Polju, te branilac optuženog Đ.M., advokat K.D..

Više državno tužilaštvo u Bijelom Polju žalbom pobija prvostepenu presudu zbog odluke o kazni, s predlogom da drugostepeni sud preinači presudu i optuženom izrekne strožiju kaznu.

Branilac optuženog Đ.M. žalbom pobija prvostepenu presudu zbog bitne povrede odredaba krivičnog postupka, pogrešno utvrđenog činjeničnog stanja, povrede Krivičnog zakonika, odluke o kazni, troškovima krivičnog postupka i imovinsko pravnom zahtjevu, s predlogom da drugostepeni sud preinači presudu na način što će optuženog osloboditi od optužbe.

Odgovor na žalbu Višeg državnog tužilaštva u Bijelom Polju, podnio je branilac optuženog Đ.M., s predlogom da drugostepeni sud odbije žalbu kao neosnovanu.

Shodno čl.392 st.5 Zakonika o krivičnom postupku (u daljem tekstu ZKP), spisi predmeta su dostavljeni Vrhovnom državnom tužilaštvu Crne Gore (u daljem tekstu VDT CG) na razmatranje i predlog. VDT CG je podneskom Ktž.br.67/19 od 24.05.2019.godine predložio da se žalba Višeg državnog tužilaštva u Bijelom Polju izjavljena protiv prvostepene presude uvaži, a da se žalba branioca optuženog Đ.M. izjavljena protiv ove presude, odbije kao neosnovana.

Apelacioni sud Crne Gore je nakon održanog pretresa presudom Kž.br.47/19 od 25.06.2019.godine, optuženog Đ.M. oslobodio od optužbe da je učinio krivična djela stavljena mu na teret.

Rješavajući u trećem stepenu po žalbi Višeg državnog tužilaštva u Bijelom Polju, Vrhovni sud Crne Gore je rješenjem Kž.I.br.18/19 od 26.11.2019.godine, ukinuo navedenu presudu Apelacionog suda Crne Gore i predmet vratio tom sudu na ponovni postupak i odlučivanje.

U ponovnom postupku, Apelacioni sud Crne Gore je zakazao i održao sjednicu vijeća dana 21.01.2020.godine, nakon čega je u postupku tajnog vijećanja i glasanja našao da je potrebno da se zbog pogrešno utvrđenog činjeničnog stanja ponove ranije izvedeni dokazi, pa imajući u vidu da je prvostepena presuda već jednom ukinuta, odlučio da održi pretres, a ovo shodno čl.395 u vezi čl.394 ZKP.

Apelacioni sud Crne Gore je na pretresu od 11.02.2020.godine: saslušao oštećene K. D. i J.N., pročitao zapisnik o uviđaju Uprave policije- PJ B. 76 br.03/1-240-5834/3 od 22.10.2017.godine sa fotodokumentacijom br.03/1-492 od 22.10.2017.godine, izvršio uvid u fotodokumentaciju Uprave policije- Forenzičkog centra- Grupe za uviđaje 56 br.244/17-2-4294 od 26.10.2017.godine, pročitao zapisnik br.591/2017 Uprave policije- Sektor za obezbjeđenje ličnosti i objekata od 22.10.2017.godine, službenu zabilješku Uprave policije- CB B. 76 br.03/1-6163 od 26.11.2017.godine, dopis Centra bezbjednosti B.od 25.04.2018.godine oznake 03/1-2342/2, presudu Višeg suda u Bijelom Polju K.br.55/17-17 od 31.05.2016.godine koja je postala pravosnažna dana 19.10.2018.godine, izvod iz registra kaznenih evidencija Ministarstva pravde C.G. br.119/18 od 15.11.2018.godine za optuženog Đ.M., te na saglasan predlog stranaka pročitao izvještaj o vještačenju Uprave policije- Forenzički centar D. br.4296/17 od 20.11.2017.godine sa fotodokumentacijom, izvještaj o DNK vještačenju Uprave policije- Forenzičkog centra D.br.4294/17 od 31.10.2017.godine, izvještaje o PEH vještačenju Uprave policije- Forenzičkog centra D. br.4297/2017 od 16.11.2017.godine i br.4297/2/2017 od 23.11.2017.godine, izvještaj o daktiloskopskom vještačenju- detekcija tragova papilarnih linija sačinjen od strane Uprave policije- Forenzičkog centra D. br.4295/17 od 10.11.2017.godine sa fotodokumentacijom br.988/17 od 10.11.2017.godine, izvještaj o hemijskom vještačenju sačinjen od strane Uprave policije- Forenzičkog centra D.br.4445/17 od 20.11.2017.godine sa fotodokumentacijom, izjašnjenje vještaka J.J. sa zapisnika o glavnom pretresu pred prvostepenim sudom dana 19.04.2018.godine, dopis Centra bezbjednosti B. br.03/1-2342/2 od 25.04.2018.godine, te iskaze svjedoka oštećenih S.K. i S. I.sa zapisnika o glavnom pretresu pred prvostepenim sudom dana 23.03.2018.godine, kao i iskaz svjedoka Z. M. sa zapisnika o glavnom pretresu pred prvostepenim sudom dana 17.05.2018.godine.

Optuženi Đ.M. je na pretresu ostao pri navodima odbrane koju je iznio pred prvostepenim sudom, da nije postavio eksplozivnu napravu ispod vozila bliže označenog dispozitivom optuženja jer nije osposobljen za rukovanje eksplozivnim napravama, te da je kritičnom prilikom u večernjim časovima pošao kod prijatelja Z. M. kod kojeg se zadržao u periodu do 01,00 h ili 02,00 h, kao i da je nakon njihovog druženja automobilom pošao kući putnim pravcem koji ne prolazi kroz grad.

Državni tužilac u Vrhovnom državnom tužilaštvu je na pretresu i u završnoj riječi izjavio da ostaje pri navodima kao na ranijem pretresu, a to je da se žalba branioca optuženog odbije kao neosnovana i potvrdi prvostepena presude.

Oštećeni K. D. je na pretresu i završnoj riječi ostao pri izjavi datoj na zapisniku sa glavnog pretresa od 23.03.2018.godine i pretresa pred ovim sudom od 25.06.2019.godine.

Oštećeni J. N. je na pretresu i u završnoj riječi ostao pri izjavi datoj na zapisniku sa glavnog pretresa od 23.03.2018.godine i pretresa pred ovim sudom od 25.06.2019.godine.

Branilac optuženog Đ.M.- advokat K. D. je na pretresu i u završnoj riječi ostao pri navodima žalbe, završnim riječima pred prvostepenim sudom kao i ranije na pretresu pred ovim sudom, te da smatra da nema niti jednog dokaza koji bi uputio na zaključak da je optuženi učinio djela stavljena mu na teret.

Optuženi Đ.M. je u cjelosti prihvatio završnu riječ svog branioca, te istakao da nije izvršio krivična djela koja mu se stavljaju na teret.

Apelacioni sud Crne Gore je u ponovnom postupku, ocjenom izvedenih dokaza, navoda žalbi, odgovora na žalbu, te navoda stranaka na pretresu, odlučio:

- kao u izreci ove presude.

Naime, u ovom krivičnom postupku je sa sigurnošću utvrđeno da su oštećeni S.K., S.I. i J.N., a kako su to saglasno predstavili u svojim iskazima, kritičnom prilikom u večernjim časovima vozilom marke "P." reg. oznake PG ...kojim je upravljao S.K. i koje je prethodno kupio od izvjesnog S. D. iz B., pošli u pravcu kafića "S." koji se nalazi u B., da im se nešto kasnije u tom lokalu pridružio oštećeni K.D., u kom objektu su boravili do oko 01,00h, kada su zajedno pošli u pravcu kuće M. A. i M. M. gdje su parkirali navedeno vozilo, pri čemu su svi oštećeni saglasno posvjedočili da su tokom vožnje do kuće M.osjetili neko "trljanje odnosno struganje" po asfaltnoj podlozi ne obraćajući pažnju na isto, te da su narednog dana od strane M.A. obaviješteni da se ispod vozila koje su predmetne večeri koristili, nalazio neki predmet. Taj predmet odnosno eksploziv su naknadno pronašli i deaktivirali službenici Uprave policije, što je utvrđeno iz zapisnika o uviđaju Uprave policije - PJ B. 76 br.03/1-240-5834/3 od 22.10.2017.godine i zapisnika Uprave policije- Sektora za obezbjeđenje ličnosti i objekata br.591/2017 od 22.10.2017.godine, a za koji eksploziv je kasnijim izvještajima o PEH vještačenju od 16.11.2017.godine i 23.11.2017.godine utvrđeno da se radilo o improvizovanoj napravi sa eksplozivnim punjenjem, pričvršćenoj za automobil pomoću magneta, velike razorne moći sa električnim načinom aktiviranja putem daljinskog upravljača, koja nije imala sve sastavne djelove odnosno nedostajao joj je izvor napajanja- baterija i daljinski upravljač, te da u konkretnom slučaju ta naprava nije mogla aktivirana bez izvora za napajanje.

Optužnim aktom koji je izmijenjen na glavnom pretresu, optuženom je stavljeno na teret da je kritičnom prilikom preduzeo radnju postavljanja improvizovane eksplozivne naprave čija nabavka je zabranjena u smislu čl.4 st.1 tač.7 i čl.5 st.1 Zakonu o oružju, ispod automobila u kojem su se prethodno nalazili oštećeni S.K., S.I., J.N. a zatim i oštećeni K.D., te da je ovako preduzetim radnjama ostvario bitna obilježja krivičnog djela teško ubistvo u pokušaju iz čl.144 st.1 tač.8 u vezi čl.20 KZ CG, u sticaju sa krivičnim djelom nedozvoljeno držanje oružja i ekspozivnih materija iz čl.403 st.2 istog Zakona.

Konstrukciju da je optuženi učinio predmetna djela, optužba zasniva na DNK tragu izolir traka sa improvizovane eksplozivne naprave, koji odgovara DNK profilu optuženog, te indiciji da je jedan od oštećenih u ovom krivičnom postupku ranije imao sukob sa bratom optuženog. Od ove dvije okolnosti na kojima se temelji konstrukcija državnog tužilaštva da je optuženi učinilac krivičnih djela u pitanju, jedini čvrst materijalni dokaz, i dokaz sa svakako najjačom dokaznom snagom je DNK nalaz sa izolir traka improvizovane eksplozivne naprave. Naime, kako to proizilazi iz izvještaja o DNK vještačenju Uprave policije - Forenzičkog centra D. br.4294/17 od 31.01.2017.godine, na isječku dvije crne izolir trake sa električnog prekidača sa zelenom odnosno crvenom lampicom- br.1/1 i 1/2, utvrđeno je prisustvo biološkog materijala optuženog Đ.M. koji ekstremno jako podržava hipotezu da je glavni donor biološkog materijala ovaj optuženi.

Prema tome, ne dovodi se u pitanje da je činjenica da je DNK profil izolovan sa izolir traka električnog prekidača eksplozivne naprave, identičan DNK profilu optuženog, nesumnjiv materijalni dokaz, koji međutim, sam za sebe, znači, ipak, samo to da je, u određenom trenutku, neki biološki sadržaj optuženog, ostvario kontakt sa izolir trakama prekidača predmetne eksplozivne naprave. Dakle, u slučaju kada bi se moglo utvrditi da je taj biološki sadržaj dospio za vrijeme izvršenja djela, tada bi se sasvim sigurno radio o neoborivom dokazu da je optuženi preduzeo radnju postavljanja eksplozivne naprave ispod automobila koji su koristili oštećeni. Međutim, u suprotnom, ukoliko ne bi bilo moguće utvrditi vrijeme nanošenja biološkog materijala, tada bi ovaj dokaz, ma koliko čvrst bio, zahtijevao potvrdu i nekih dodatnih dokaza ili barem kvalitetnih indicija, koji bi, u ukupnosti sa ovim dokazom, bili podobni za sveobuhvatno i nesumnjivo zatvaranje kruga činjenica koje sa sigurnošću ukazuju na optuženog kao učinioca djela stavljenih mu na teret.

U tom pravcu, vještak J.J. - Viši policijski savjetnik/mol. biol. i fiziolog zastupajući DNK nalaz na glavnom pretresu, koji je i sama pisano sačinila, navela je da je za pretpostaviti da će najveća količina DNK profila ostati na traci od lica koje je najviše držalo tu traku u rukama ili je poslednje držalo tu traku, ali da ne postoji pouzdan način da se utvrdi kada je tačno nanijet taj materijal. Kod takvog stanja stvari, dakle kada se imenovani vještak izjasnila da ne postoji način utvrđivanja vremena nanošenja odnosno starosti DNK materijala na izolir trakama, što znači da je biološki materijal optuženog na tim trakama mogao dospjeti i prije kritičnog događaja, a što sve jasno ukazuje da se iz predmetnog dokaza nije moglo pouzdano zaključiti da je biološki trag optuženog na izolir trakama dospio baš u ono vrijeme izvršenja djela kako je to bliže određeno dispozitivom optužnog akta, to je po ocjeni drugostepenog suda, očigledno da ovaj materijalni dokaz nije dovoljan, već treba da bude potkrijepljen i drugim dokazima, odnosno jakim indicijama kako bi se potvrdila teza optužbe o optuženom kao licu koje je u vremenskom periodu prezentovanom činjeničnim opisom optužbe preduzelo radnju postavljanja improvizovane eksplozivne naprave ispod automobila koji su koristili oštećeni. Ovo ako se ima u vidu i činjenica da se imenovani vještak na glavnom pretresu nije mogla izjasniti da je optuženi bio u kontaktu sa samom eksplozivnom napravom već samo da je pronađen njegov biološki materijal na trakama, kao i činjenica da prema DNK vještačenju optuženi nije bio jedina osoba čiji je biološki materijal dospio na izolir trake prekidača improvizovane eksplozivne naprave, jer je na istima detektovan biološki trag još jedne osobe, te da na ostalim isječcima izolir traka obmotanih oko tijela na kojem se nalaze prekidači i sa raspletenih žica nije utvrđeno prisustvo biološkog materijala optuženog.

U konkretnom slučaju, niti jedan provedeni personalni dokaz, ne upućuje na zaključak da je optuženi preuzeo radnje bliže opisane dispozitivom optužnice i s tim u vezi da je pokušao lišiti života oštećene. Naime, svi oštećeni svjedoci- K.D., J.N., S.K. i S.I., u svojim iskazima uglavnom navode da su sa optuženim u korektnim osnosima, te da između njih nema međusobnih sukoba i razmirica, ali niko od ovih svjedoka nije mogao da potvrdi činjenicu da je optuženi preduzeo radnju postavljanja eksplozivne naprave ispod automobila koji su odnosnom prilikom koristili. Takođe, ni svjedok Z. M. nije mogao potvrditi činjenice koje bi išle u prilog zaključku nadležnog tužilaštva da je optuženi preduzeo radnju postavljanja predmetne naprave, već je u svom iskazu jasno i određeno posvjedočio da je kritične večeri bio u društvu sa optuženim i da je sa njim zajedno boravio sve do negdje 01,00 h ili 02,00 h.

Takođe, iz hemijskog i daktiloskopskog vještačenja od 10.11., odnosno 20.11.2017.godine, kao provedenih materijalnih dokaza, nije se mogla utvrditi povezanost optuženog sa radnjama postavljanja eksplozivne naprave ispod automobila oštećenih, jer na dostavljenom dokaznom materijalu nijesu izazvani tragovi papilarnih linija, pri čemu ni na materijalima koji su izuzeti iz motornog vozila optuženog nijesu konstatovani tragovi eksplozivne materije u granicama detekcije primijenjene metode analize. Isto tako, iz provedenih dokaza nije se moglo utvrditi prisustvo optuženog u blizini mjesta odnosno ugostiteljskog objekta gdje su oštećeni boravili i parkirali vozilo ispod kojeg je postavljena eksplozivna naprava, kao što se to nije moglo utvrditi ni iz dopisa Centra bezbjednosti B. br.03/1-2342/2 od 25.04.2018.godine u kojem je u suštini predstavljeno da su službenici policije preduzimajući mjere i radnje u cilju identifikacije učinioca krivičnog djela, konstatovali da sa pojedinih objekata ("STR N." i "I.") nije izuziman video nadzor jer ti objekti nijesu bili na trasi pravca kretanja vozila sa oštećenima, te da obilaskom tog pravca nijesu imali interesantnih zapažanja.

Sem toga, iz provedenih dokaza se nije mogao utvrditi ni motiv postupanja optuženog na štetu oštećenih, koji je tužilaštvo potenciralo kroz indiciju postojanja pređašnjeg sukoba brata optuženog sa jednim od ovdje oštećenih, a koja je zasnovana na presudi Višeg suda u Bijelom Polju K.br.55/17-17 od 31.05.2018.godine iz koje proizilazi da je oštećeni K.D. oglašen krivim da je izvršio krivično djelo teškog ubistva u pokušaju između ostalog na štetu Đ.R.- brata optuženog. Ovo sa razloga što je optuženi u svojoj odbrani u odnosu na taj događaj iz navedene presude Višeg suda u Bijelom Polju objasnio da je riječ o spletu nesrećnih okolnosti zbog čega nijesu teretili oštećenog K.D.a, te da se u tom sudskom postupku njegov brat - Đ.R. nije pridružio krivičnom gonjenju oštećenog K.D.a, niti je postavio imovinsko pravni zahjev, a sve pri činjenici da je oštećeni K.D. u ovom postupku dakle iskazu pred prvostepenim sudom određeno posvjedočio da optuženi kritičnom prilikom nije imao nikakvog motiva da ga povrijedi ili liši života, a što je u konačnom potvrdio i na pretresu pred drugostepenim sudom u smislu da je sa optuženim u prijateljskim odnosima, te da ne podržava stav tužilaštva da je optuženi kritične večeri na njegovu štetu izvršio predmetno djelo.

Kada se, dakle, nakon analize činjeničnog stanja, u konačnom razmotre svi provedeni dokazi i činjenice koje proizilaze iz njihove sadržine, od kojih poseban značaj imaju iskazi svjedoka K.D., J.N., S.K. i S.I.- oštećenih u ovom postupku, koji saglasno isključuju optuženog kao učinioca predmetnih djela, iskaz svjedoka Z. M. koji je potvrdio navode odbrane optuženog koji se određeno izjasnio u pogledu vremena, lokacije i kruga lica sa kojima se predmetne večeri viđao odnosno da je u periodu koji mu se stavlja na teret bio u društvu svjedoka Z.M., te posebno činjenica da na drugim materijalima koji su bili predmet potrebnih vještačenja nijesu konstatovani identifikacioni tragovi optuženog, to drugostepeni sud izvodi zaključak, da se konstrukcija optužbe o optuženom kao učiniocu predmetnih djela temelji na jednom izolovanom materijalnom dokazu i uopštenoj indiciji da je postojao sukob jednog od oštećenih sa bratom ovdje optuženog, koji međutim, nijesu takvog kvaliteta, niti nivoa međusobne saglasnosti i povezanosti da bi stvorili zatvoreni krug, dovoljan za nesumnjiv i pouzdan zaključak da je upravo optuženi preduzeo radnju postavljanja eksplozivne naprave ispod automobila koji su koristili oštećeni, bez obzira i na činjenicu što je njegov biološki trag pronađen na izolir trakama predmeta koji je upotrijebljen za izvršenje krivičnog djela u pitanju.

Prema tome, imajući u vidu da je optuženi kategorički negirao izvršenje predmetnih djela, te da se iz provedenih dokaza nije moglo pouzdano zaključiti da je optuženi preuzeo radnju neposrednog postavljanja eksplozivne naprave ispod automobila koji su koristili oštećeni, a sledstveno tome ni zaključiti da je tu napravu nabavio suprotno odredbama Zakona o oružju, to je ovaj sud, na osnovu čl.373 tač.2 ZKP, optuženog oslobodio optužbe za oba krivična djela koja su mu stavljena na teret.

Drugostepeni sud je cijenio i ostale provedene dokaze na pretresu, ali je našao da su isti bez značaja na drugačije odlučivanje u ovoj krivično pravnoj stvari.

Pri tom, napomenuti je da ovaj drugostepeni sud nakon održanog pretresa nije mogao izvršiti intervenciju u činjeničnom opisu predmetne optužnice u pogledu radnje pravljenja tj. sklapanja eksplozivne naprave od strane optuženog i povezivanja te radnje sa nekim od oblika saučesništva (saizvršilaštvo ili pomaganje), jer bi to predstavljalo postupanje na štetu optuženog i s tim u vezi povredu njegovog prava na odbranu, s obzirom da mu ta radnja niti prvobitnom, niti kasnije izmijenjenom optužnicom nije stavljena na teret (optuženom je dispozitivom podignute i kasnije izmijenjene optužbe stavljeno na teret da je u određenom vremenskom periodu preduzeo radnju postavljanja improvizovane eksplozivne naprave ispod automobila koji su koristili oštećeni i čija je nabavka zabranjena shodno odredbi čl.4 st.1 tač.7 i čl.5 st.1 Zakonu o oružju), pa je ovaj sud u ovoj fazi postupka, nije mogao naknadno opisati odnosno upodobiti na osnovu utvrđenog činjeničnog stanja, tim prije jer bi u suprotnom, suštinski izmijenio samu radnju koja mu je stavljena na teret činjeničnim opisom dispozitiva optužnog akta, a što bi u konačnom dovelo do stvaranja novih elemenata optužbe i s tim u vezi eventualne osude optuženog za radnje za koje nije imao priliku da se izjasni u toku pretresa, u prilog čemu je imao u vidu praksu Vrhovnog suda Crne Gore koji je u odluci Kž.I.br.19/2019 od 13.11.2019.godine izrazio stanovište da "mijenjajući činjenični opis krivičnog djela u pogledu radnje izvršenja i unoseći nove elemente u opis krivičnog djela (i to u vezi sredstva koje se koristilo u drugom događaju, a ne u onom u kome se desila tuča), a koji elementi se tiču svojstva sredstva koje je koristio okrivljeni I.M., državni tužilac je izmijenio optužnicu na štetu okrivljenih", te da je "Apelacioni sud prekoračio optužbu jer je odlučivao o optužnici koja je na pretresu izmijenjena iako to nije bilo u korist okrivljenih (čl.396 st.5 ZKP)."
Kod izloženog stanja stvari, drugostepeni sud je uvažio žalbu branioca optuženog i preinačio prvostepenu presudu kao u stavu drugom izreke na način što je optuženog oslobodio od optužbe za predmetna krivična djela. Sem toga, kako je u ponovnom postupku u odnosu na optuženog donijeta oslobađajuća presuda, to je ovaj sud našao da je valjalo da se žalba Višeg državnog tužioca u Bijelom Polju koja je izjavljena protiv prvostepene presude u dijelu odluke o kazni, odbije kao neosnovana, zbog čega je odlučio kao u stavu prvom izreke.

S obzirom da je optuženi oslobođen od optužbe, to je drugostepeni sud odlučio da troškovi krivičnog postupka padaju na teret budžetskih sredstava suda, a ovo shodno čl.230 st.1 ZKP.

Iz navedenih razloga, a saglasno čl.403 st.1 tač.2 i 4 ZKP, odlučeno je kao u izreci ove presude.

APELACIONI SUD CRNE GORE
Podgorica, 11.02.2020.godine
Zapisničar, PREDSJEDNIK VIJEĆA- SUDIJA
Vinka Rakočević s.r. Milić Međedović s.r.

PRAVNA POUKA: Protiv ove presude dozvoljena je
žalba Vrhovnom sudu CG u roku od 15 dana od
dana prijema pismenog otpravka, a preko Višeg suda u Bijelom Polju.