K. br. 728/15
U IME CRNE GORE
OSNOVNI SUD U PODGORICI, kao prvostepeni, krivični, po sudiji Željki Jovović, uz učešće Danijele Rajković kao zapisničara, u krivičnom predmetu protiv okrivljenog I. D., zbog krivičnog djela građenje objekta bez građevinske dozvole iz čl. 326a Krivičnog zakonika Crne Gore, rješavajući po optužnim predlogu ODT-a Podgorica Kt. br. 987/15 od 29. 10. 2015. godine, nakon glavnog i javnog pretresa, održanog dana 23. 02. 2016. godine, u prisustvu zastupnika optužnog predloga Dijane Nuculović i okrivljenog, donio je i istog dana javno objavio

P R E S U D U
Okrivljeni:

I. D., JMB xxxxxxxxxxxxxx, od oca S. i majke R., rođene D., rođen 10. 02. 19xx. godine u Rožajama, sa prebivalištem u Podgorici Karabuško polje bb, državljanin Crne Gore, pismen, završio Islamski fakultet, zaposlen, oženjen, otac jednog djeteta, srednjeg imovnog stanja, neosuđivan.

Kriv je

Što je:

U periodu od maja 2010. godine do septembra 2012. godine, u Podgorici, u naselju Karabuško polje, postupajući protivno odredbi čl. 69 Zakona o uređenju prostora i izgradnji objekata, započeo građenje objekta spratnosti P+VP, dimenzija u osnovi cca 10,5 x 9,5 metara, na način što je u maju 2010. godine, izgradio etažu prizemlje, izlio serklaže i postavio AB ploču nad istom, da bi potom u septembru 2012. godine ozidao etažu visoko potkrovlje, izlio vertikalne serklaže, te postavio oplatu i podupirače za kosu krovnu AB ploču nad njom, a da prethodno za navedene radove nije pribavio građevinsku dozvolu, pri čemu je bio svjestan svog djela i htio njegovo izvršenje, znajući da je isto zabranjeno,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu Sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

S tim, što mu utvrđuje kaznu zatvora u trajanju od 3 (tri) mjeseca i istovremeno određuje da se ista neće izvršiti, ako okrivljeni u roku od 1 (jedne) godine po pravosnažnosti presude ne izvrši novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužioca Podgorica Kt. br. 987/15 od 29. 10. 2015. godine stavljeno je na teret okrivljenom I. D. izvršenje krivičnog djela građenje objekta bez građevinske dozvole iz čl. 326a Krivičnog zakonika Crne Gore. Zastupnik optužbe je na glavnom pretresu, prije davanja završnih riječi, izmijenila dispozitiv optužnog predloga na način što je u dijelu pravne kvalifikacije djela, u II redu izostavila riječi „Crne Gore“, pa je ostajući kod tako izmijenjenog optužnog predloga sudu predložila da okrivljenog oglasi krivim i osudi po zakonu.

Okrivljeni I. D. je u svojoj odbrani, u prethodnom postupku naveo da od 2009. godine živi u Podgorici, gdje je zaposlen u Islamskoj zajednici. Obzirom da nije imao riješeno stambeno pitanje, već 2010. godine kupio je plac u mjestu Karabuško polje, površine četiri ara, na kome je imao namjeru da sagradi kuću. Prilikom kupovine placa, za pomenuti dio grada odlučio se iz razloga što je dobio infomaciju da je u pitanju zemljište koje se vodi kao pašnjak pete kategorije, da isti nije obuhvaćen detaljnim urbanističkim planom, tako da se za gradnju na tom zemljištu građevinska dozvola ne može ni pribaviti. Sa radovima je započeo u maju mjesecu 2010. godine, vršio ih je postepeno, onako kako je to mogao shodno materijalnim prilikama. Angažovao je radnike, tako da je prvo urađeno prizemlje, izliveni su stubovi i ploča, da bi zatim bilo izgrađeno visoko potkrovlje i stavljen krov. U toku izgradnje dva puta ga je posjećivala građevinska inspekcija, prvi put negdje u aprilu 2011. godine, kada je bilo urađeno prizemlje, a drugi put u septembru naredne, 2012. godine, u kom periodu je bilo ozidano visoko potkrovlje, pri čemu su majstori u trenutku dolaska inspektora šalovali kosu krovnu ploču. Nakon toga, inspekcija više nije dolazila, niti je po obavljenim inspekcijskim pregledima od iste dobio bilo kakvu odluku, a gradnju kuće je završio i u istu se uselio. Nakon prvog inspekcijskog pregleda išao je u gradsku opštinu Tuzi, kako bi se interesovao oko legalizacije i dobijanja adekvatne dokumentacije potrebne za gradnju, gdje su mu, međutim, saopštili da nisu nadležni za izdavanje građevinskih dozvola, kao i da se, za predmetnu lokaciju građevinska dozvola ne može ni pribaviti. Na glavnom pretresu je naveo da priznaje izvršenje krivičnog djela stavljenog mu na teret, dodajući da je znao da je za gradnju potrebna građevinska dozvola i čuo je da se ista ne može ni pribaviti, pa se zvanično nije ni obraćao za dobijanje dozvole. Radi kao imam u Podgorici, a kuću je izgradio kako bi riješio stambeno pitanje svojoj porodici, te ukazuje sudu da nije sklon vršenju krivičnih djela. U završnoj riječi je zamolio sud da ga razumije, ponavlja da je bio prinuđen da porodici riješi stambeno pitanje, jer su bukvalno bili na ulici.

Imajući u vidu potpuno i jasno priznanje okrivljenog, koje u toku postupka nije dovedeno u sumnju i cijeneći isto kao dokaz, sud primjenom čl. 458 st. 2 Zakonika o krivičnom postupku, nije izvodio druge dokaze predložene optužnim predlogom, osim Uvjerenje iz kaznene evidencije na ime okrivljenog od 10. 11. 2015. godine, od koga zavisi vrsta i mjera krivične sankcije, te je u postupku na nesumnjiv način utvrđeno da je okrivljeni u periodu od maja 2010. godine do septembra 2012. godine, u Podgorici, u naselju Karabuško polje, postupajući protivno odredbi čl. 69 Zakona o uređenju prostora i izgradnji objekata, započeo građenje objekta spratnosti P+VP, dimenzija u osnovi cca 10,5 x 9,5 metara, na način što je u maju 2010. godine, izgradio etažu prizemlje, izlio serklaže i postavio AB ploču nad istom, da bi potom u septembru 2012. godine ozidao etažu visoko potkrovlje, izlio vertikalne serklaže, te postavio oplatu i podupirače za kosu krovnu AB ploču nad njom, a da prethodno za navedene radove nije pribavio građevinsku dozvolu, pri čemu je bio svjestan svog djela i htio njegovo izvršenje, znajući da je isto zabranjeno, čime je ostavrio sve bitne elemente bića krivičnog djela građenje objekta bez građevinske dozvole iz čl. 326a Krivičnog zakonika.

Naime, čl. 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a koju dozvolu okrivljeni očigledno nije imao.

Okrivljeni je, postupajući na prethodno opisani način, bio svjestan svoga djela i htio njegovo izvršenje, odnosno bio je svjestan da je za gradnju objekta neophodno prethodno dobijanje građevinske dozvole, pa je započevši gradnju navedenog objekta, protivno zakonskim propisima bez građevinske dozvole, htio izvršenje djela, postupajući sa direktnim umišljajem, čime su se pored objektivnih stekli i subjektivni elementi bića krivičnog djela stavljenog mu na teret.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio porodičnost i činjenicu da je otac maloljetnog djeteta, te dosadašnje neporočno vladanje i s tim u vezi raniju neosuđivanost, što je sud utvrdio čitanjem uvjerenja iz kaznene evidencije na ime okrivljenog, njegovo korektno držanje pred sudom, prihvatanje odgovornosti i s tim u vezi jasno i potpuno priznanje izvršenja krivičnog djela, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, primjenom čl. 45 st. 1 tač. 3 i čl. 46 st. 1 tač. 5 Krivičnog zakonika, okrivljenom ublažio kaznu ispod zakonskog minimuma za predmetno krivično djelo i utvrdio kaznu zatvora u trajanju od 3 (tri) mjeseca, pri čemu je sud, primjenom čl. 53 i 54 Krivičnog zakonika, okrivljenom izrekao uslovnu osudu kao u izreci presude, nalazeći da će se i sa prijetnjom izvršenja utvrđene kazne zatvora i vremenom provjeravanja okrivljenog u periodu od 1 (jedne) godine, na okrivljenog u dovoljnoj mjeri uticati da ubuduće ne vrši krivična djela, čime će se sa uspjehom ostvariti svrha uslovne osude iz čl. 52 st. 2 Krivičnog zakonika, u okviru opšte svrhe izricanja krivičnih sankcija u smislu čl. 4 st. 2 Krivičnog zakonika.

Pošto je okrivljeni oglašen krivim, sud ga je obavezao da na ime troškova krivičnog postupka plati iznos od 30,00 € na ime paušala kao dijela troškova krivičnog postupka, a koji iznos troškova je srazmjeran trajanju i složenosti krivičnog postupka i imovnim prilikama okrivljenog, a ovo shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI, dana 23. 02. 2016. godine.

ZAPISNIČAR:

S U D I J A:

Danijela Rajković,s.r.

Željka Jovović,s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema pismenog otpravka iste, preko ovog suda Višem sudu u Podgorici.

ZTO Danijela Rajković
ZAPISNIČAR:

S U D I J A:

Danijela Rajković
Željka Jovović
DN-a: Po primjerak presude dostaviti:

- ODT Podgorica,
- Okrivljenom,
- A/a.

Postupljeno dana ______________
Radnik suda __________________