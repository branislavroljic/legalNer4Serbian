K. br. 812/15
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje, kao zapisničara, u krivičnom postupku protiv okrivljenog M. B., zbog krivičnog djela građenje objekta bez građevinske dozvole iz čl. 326a Krivičnog zakonika, nakon javnog glavnog pretresa, održanog dana 17.03.2016. godine, u prisustvu državne tužiteljke Biljane Medenice i okrivljenog, istog dana izrekao je i objavio
P R E S U D U
Okrivljeni: M. B., JMB ............., od oca Š. i majke Š., rođene K., rođen ....... godine u B. P., sa prebivalištem u P., ul. P. broj . - V. R., državljanin C. G., razumije crnogorski jezik, koji je i njegov jezik, po zanimanju radnik, oženjen, otac troje djece, pismen, završio osnovnu školu, lošeg imovnog stanja, neosuđivan, protiv koga se ne vodi postupak za drugo krivično djelo.

Kriv je

Što je:

U periodu od početka avgusta 2012. godine do 13. avgusta 2012. godine, na V. R., u P., svjestan svoga djela, čije izvršenje je htio i znajući da je isto zabranjeno, postupajući protivno odredbi čl. 69 Zakona o uređenju prostora i izgradnji objekata ("Sl. list CG" br. 51/08), započeo građenje objekta bez prethodno pribavljene građevinske dozvole, na način što je na katastarskoj parceli broj .... KO P. 3, vršio rekonstrukciju postojećeg objekta spratnosti 1P + P, dimenzija u osnovi cca 80 m2, tako što je ozidao spoljne zidove etaže - sprat visine 13 redova blok opekom i izlio vertikalne AB serklaže,
- čime je izvršio krivično djelo građenje objekta bez građevinske dozvole iz čl. 326a Krivičnog zakonika.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 45 st. 1 tač. 3, čl. 46 st. 1 tač. 5, čl. 52 st. 2, čl. 53 i 54 Krivičnog zakonika i čl. 226, 229 i 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 3 (tri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva P. Kt. br. 976/15 od 09.12.2015. godine okrivljenom M. B. stavljeno je na teret izvršenje krivičnog djela građenje objekta bez građevinske dozvole iz čl. 326a Krivičnog zakonika. Zastupnica optužbe je u završnoj riječi ostala kod podnijetog optužnog predloga i predložila sudu da okrivljenog oglasi krivim za krivično djelo stavljeno mu na teret i osudi po zakonu.

Okrivljeni M. B. u odbrani datoj u prethodnom postupku naveo je da je tačno da je izvodio radove onako kako je to konstatovano na zapisniku sačinjenom, u njegovom prisustvu, od strane inspektora Odjeljenja inspekcije zaštite prostora od 13. avgusta 2012. godine, a koji je i potpisao. Radove koji su konstatovani na zapisniku počeo je izvoditi 10 - 15 dana prije kontrole, ali se tačnog datuma ne sjeća i za izvođenje istih nije imao građevinsku dozvolu, iako je znao da je neophodna, ali zbog loše materijalne situacije nije mogao obezbijediti potrebna novčana sredstva za dobijanje građevinske dozvole. Kada se stvore uslovi i ukoliko bude u mogućnosti, potrudiće se da legalizuje objekat i pribavi potrebnu dokumentaciju. Na glavnom pretresu ponovio je odbranu datu u prethodnom postupku i dodao da je radove izvodio početkom avgusta 2012. godine, a ovo iz razloga jer je krov na predmetnom objektu totalno bio propao, pa je njegov sin želio da isti poprave, nakon čega je on stari krov sklonio i ozidao zidove kako bi izjednačio njihovu visinu sa zidom starog krova koji je bio "na jednu vodu", tako da je sa svih strana ozidano blok opekom do visine od 230 cm. Nakon ovoga izlio je serklaže i od tog perioda pa do danas na objektu nije ništa rađeno, a kada je dolazila inspekcija zatekla je objekat u ovakvom stanju. U završnoj riječi naveo je da je jedini razlog zbog kojeg je izvršio ovo djelo bio taj što je na njegovoj kući potpuno bio propao krov, pa je za svoju porodicu i sebe htio da stvori adekvatne uslove za život, te da nije u mogućnosti da završi ove radove, ali kad bude, sigurno neće ništa raditi bez prethodno pribavljene građevinske dozvole.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 18/2016 od 12.01.2016. godine na ime okrivljenog, od koga zavisi vrsta i mjera krivične sankcije, pa je u postupku na nesumnjiv način utvrđeno da je okrivljeni u periodu od početka avgusta 2012. godine do 13. avgusta 2012. godine, na V. R., u P.i, postupajući protivno odredbi čl. 69 Zakona o uređenju prostora i izgradnji objekata ("Sl. list CG" br. 51/08), započeo građenje objekta bez prethodno pribavljene građevinske dozvole, na način što je na katastarskoj parceli broj .... KO P. 3, vršio rekonstrukciju postojećeg objekta spratnosti 1P + P, dimenzija u osnovi cca 80 m2, tako što je ozidao spoljne zidove etaže - sprat visine 13 redova blok opekom i izlio vertikalne AB serklaže.

Članom 69 Zakona o uređenju prostora i izgradnji objekata propisano je da se objekat može graditi na osnovu građevinske dozvole i tehničke dokumentacije, a tokom postupka je utvrđeno da okrivljeni nije imao navedenu dozvolu.

Okrivljeni je postupajući na navedeni način, bio svjestan svog djela, odnosno da preduzima radnju početka rekonstrukcije objekta, i to protivno zakonskim propisima, bez građevinske dozvole, pa je to i htio, čime su se u radnjama okrivljenog pored objektivnih stekli i subjektivni elementi bića krivičnog djela građenje objekta bez građevinske dozvole iz čl. 326a Krivičnog zakonika.

Prilikom odmjeravanja krivične sankcije sud je na strani okrivljenog, u smislu čl. 42 st. 1 Krivičnog zakonika, kao olakšavajuće okolnosti cijenio njegov raniji život i s tim u vezi njegovu raniju neosuđivanost, koja je utvrđena uvidom u izvod iz registra kaznenih evidencija Ministarstva pravde KE 18/2016 od 12.01.2016. godine, njegove lične prilike, odnosno da je oženjen, otac troje djece, lošeg imovnog stanja, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela, dok sud otežavajućih okolnosti na strani okrivljenog nije našao, pa je cijeneći prednje olakšavajuće okolnosti kao naročito olakšavajuće, shodno čl. 45 st. 1 tač. 1 i 46 st. 1 tač. 5 Krivičnog zakonika, okrivljenom ublažio kaznu ispod zakonom zaprijećenog minimuma, i utvrdio mu kaznu zatvora u trajanju od 3 (tri) mjeseca, nalazeći pritom da okrivljenom nije nužno izreći kaznu, već mu je primjenom čl. 53 i 54 Krivičnog zakonika, izrekao uslovnu osudu, nalazeći da će se ovom mjerom upozorenja uz rok provjeravanja od 1 (jedne) godine u dovoljnoj mjeri uticati na okrivljenog da ubuduće ne vrši krivična djela, te da će se na taj način u cjelosti ostvariti svrha izricanja uslovne osude iz čl. 52 st. 2 Krivičnog zakonika, a u okviru opšte svrhe izricanja krivičnih sankcija iz čl. 4 st. 2 Krivičnog zakonika.

Kako je okrivljeni oglašen krivim, sud ga je obavezao da na ime troškova postupka plati iznos od 30,00 eura, a koji se odnosi na ime paušala kao dijela troškova krivičnog postupka, određenog prema trajanju i složenosti postupka i imovinskim prilikama okrivljenog, shodno čl. 226 i 229 Zakonika o krivičnom postupku.

Sa svega izloženog, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 17.03.2016. godine
ZAPISNIČAR S U D I J A
Edina Kraja Rade Ćetković
Po primjerak presude dostaviti:

- ODT Podgorica
- Okrivljenom
- a/a
Postupljeno dana ________________
Namještenik suda_________________