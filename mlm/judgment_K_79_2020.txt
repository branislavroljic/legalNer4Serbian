OSNOVNI SUD U BERANAMA

K.br.79/20
U IME CRNE GORE
Osnovni sud u Beranama, kao krivični, sudija Dubravka Popović, uz učešće Momirke Fatić kao zapisničara, u krivičnom predmetu protiv okrivljenog Z.M.a, iz B.P., zbog krivičnog djela davanje lažnog iskaza iz čl.389. st.1. Krivičnog Zakonika Crne Gore, po optužnom predlogu Osnovnog državnog tužilaštva u B.P. Kt.br......... od 28.06.2019 godine, nakon održanog glavnog i javnog pretresa, u prisustvu državnog tužioca ODT-a u B.a J. M., okrivljenog Z.M.a i njegovog branioca adv.K.D., iz B. P., donio je dana 16.03.2021 a javno objavio 17.03.2021 godine,
P R E S U D U
Okrivljeni Z.M., JMB .........., od oca M. i majke H., rođene B., rođen ....... godine u B.P., sa prebivalištem u ul. S. B.a, Opština B.P., državljanin Crne Gore, pismen, završio SSS, penzioner, oženjen, otac troje djece, lošeg imovnog stanja, osuđivan presudom Osnovnog suda u B.P. K.br........ od 13.09.2017 godine zbog krivičnog djela ugrožavanje opasnim oruđem pri tuči i svađi iz čl.154 KZ CG, 4 mjeseca zatvora, uslovnoza 2 godine.

OSLOBAĐA SE OD OPTUŽBE
Da je :

Dana ...........2019 godine, sposoban da shvati značaj svog djela i upravlja svojim postupcima i svjestan svog djela čije je izvršenje htio, znajući da je isto zabranjeno, na glavnoj raspravi opdržanoj pred Osnovnim sudom u B.P. u parničnom predmetu P.br..........., u svojstvu svjedoka dao lažan iskaz, na način što je, iako upozoren od strane suda, u smislu čl.234 Zakonika o parničnom postupku, da može uskratiti odgovor na pojedina pitanja, ako za to postoje važni rzlozi, a naročito ako bi svojim odgovorom na ta pitanja izložio teškoj sramoti, znatnoj imovinskoj šteti ili krivičnom gonjenju sebe ili svoje srodnike po krvi u pravoj liniji do bilo kog stepena, u pobočnoj liniji do trećeg stepena zaključno, svog bračnog, odnosno vanbračnog druga ili srodnike po tazbini do drugog stepena zaključno i da može uskratiti davanje odgovora na postavljeno pitanje i upozoren u smislu čl.239 istog Zakonika da je dužan da govori istinu i da davanje lažnog iskaza predstavlja krivično djelo, izjavio da dana ...........2016 godine, Z.M.1 nije upućivao nikakve prijetnje ili psovke S.A.i i njenoj porodici, za šta je isti osuđen pravosnažnom presudom Osnovnog suda u B.P. K.br........... od 13.09.2016 godine.

Čime bi izvršio krivično djelo davanje lažnog iskaza iz čl.389. st.1. Krivičnog Zakonika Crne Gore.

POŠTO djelo za koje je optužen po zakonu nije krivično djelo čl.373.st.1. tač.1.ZKP-a.

O troškovima krivičnog postupka sud će odlučiti posebnim rešenjem.

O b r a z l o ž e nj e
Optužnim predlogom Osnovnog državnog tužilaštva u B.P. Kt.br......... od 28.06.2019 godine, stavljeno je na teret okrivljenom Z.M.u, iz B.P., da je izvršio krivično djelo davanje lažnog iskaza iz čl.389. st.1. Krivičnog Zakonika Crne Gore.

Rešenjem Vrhovnog suda Crne Gore Kr.br.......... od 17.02.2020 godine za postupanje u ovom predmetu odredjen je Osnovni sud u Beranama.

Na glavnom pretresu od ...........2021 godine, državni tužilac ODT-a u B.J. M. u završnoj riječi je izjavila da ostaje u svemu pri optužbi jer je teza iste u potpunosti dokazana, jer stoji činjenica da je Z.M. na glavnoj raspravi pred Osnovnim sudom u B.P. u parničnom predmetu iako je upozoren u smislu odredbi čl.234 i 239 ZPP-a dao lažan iskaz da Z.M.1 nije upućivao nikakve prijetnje i psovke oštećenoj S.A.i iako je pravosnažnom presudom tog suda osuđen, te da je činjenica da okrivljeni ima problema sa sluhom, ali iz nalaza i mišljenja vještaka medicinske struke datog na glavnom pretresu a nakon uvida u medicinsku dokumentaciju ne spori da je umanjena mogućnost da dobro čuje ali ne da ne čuje, a posebno što ima pomagalo i takođe ističe činjenicu da može sa njim da se razgovara i da može da čuje glasove iako je buka ili svađa na nekom određenom mjestu. Predložila je da ga sud oglasi krivim i osudi na kaznu po zakonu srazmerno težini izvršenog krivičnog djela i stepenu krivice.

Okrivljeni Z.M. ne priznaje izvršenje krivičnog djela, ni krivicu za isto. Tokom postupka u svoju odbranu naveo je sledeće : da je saslušavan kod sudije M.A. u parničnom predmetu ali mu nije rečeno da ne mora da svjedoči protiv svoga sina, jer da mu je tako rečeno ne bi svjedočio već bi iste sekunde izašao, te da je ranije prije toga saslušanja u parnici saslušavan dva puta u krivičnom postupku vezano za isti dogadjaj i uvijek je ponavljao isto, da nije čuo da je njegov sin prijetio S.A.i.Dalje je naveo da je bolestan čovjek već 30 godina i da ima oštećen sluh od eksplozije plinske boce u kamionu, te da ga je podučio advokat R.Š. ili sudija da može da ne svjedoči protiv svoga sina , on bi odmah izašao i ne bi svjedočio, da je prvi put sa 66 godina pred sudom a o dogadjaju za koji je osudjen njegov sin bilo je još svjedoka koji su tvrdili isto što i on i to Dj. R., D. S., V.iz Lj. i drugi a svak se čudio tome a posle je kod sudije M. saslušavan o tome. Naveo je, da zaista nije čuo da je njegov sin M. 2016 godine upućivao bilo kakve prijetnje E., R., A. S. ili bilo kome drugom, a nije imao slušni aparat prilikom svjedočenja kod sudije M. A., te da ne zna napamet članove ZPP-a, a da ga je A. upozorio da može da ne svjedoči, ne bi svjedočio i ljutio se na advokata njegovog sina, Šukovića koji je toga dana bio pijan. U završnoj riječi je u potpunosti prihvatio završnu riječ svog branioca. adv. K.D., koji je izjavio da se u ovom krivičnom predmetu u suštini raspravlja da li iskaz optuženog M.a Z.a dat na raspravi pred Osnovnim sudom u B.P. u parničnom predmetu P.br...... dana ..........2019 godine, odgovara stvarnosti ili je samo u suprotnosti sa činjeničnim stanjem koje je utvrdio Osnovni sud u B.P. u krivičnom postupku u predmetu K.br......... Dakle, treba dati odgovor na pitanje da li formalno utvrđena istina u presudi K.br......... od .....2016 godine odgovara onoj stvarnoj, realnoj, kako bi narod rekao božijoj istini u vezi događaja o kom se sudilo presudom K.br....... Takođe, treba odgovoriti na pitanje da li je navodni lažni iskaz optuženog izjava koja sadrži potvrđivanje neistinitih ili negiranje istinitih činjenica, a s tim u vezi se treba dati odgovor na pitanje da li je zaista optuženi čuo riječi prijetnje koje je navodno izgovorio njegov sin M. oštećenoj A. S.. S tim u vezi postavlja se i dodatno pitanje da li je optuženi svjedočeći o onom šta se dogodilo dana ......2016 godine imao dužnost da svjedoči drugačije nego kako je opisao isti događaj prethodno u dva navrata pred ODT-om u B.P. u vezi istog događaja i istih činjenica. Uvidom u zapisnik o glavnoj raspravi P.br....... od ......2019 godine proizilazi da je M. Z. svjedočki iskaz započeo tvrdnjom „ Ostajem pri iskazima datim u postupku pred ovim sudom u predmetu K.br........ i iskazima kod ODT-a u B.P. u postupcima Kt.br....... i Kt.br.........“. Poznato je u kom svojstvu je tada saslušan, a sa istog raspravnog zapisnika proizilazi da je svjedok E.Z. svoj iskaz započela tvrdnjom „ Ne ostajem pri iskazima datim u tri navrata pred tim sudom i pred ODT-om u B.P.“, dakle mijenjajući iskaz upravo na način i sa razloga kako je to optuženi objasnio pred ovim sudom. Iz sasvim nejasnih razloga tužilaštvo se opredijelilo da povede postupak protiv optuženog smatrajući valjda da je i on trebao da svjedoči ovog puta drugačije nego što je to uradio u tri navrata prethodno opisujući isti događaj. Optuženi na predmetnom raspravnom zapisniku nije propisno upozoren na one činjenice koje su propisane u čl.234 i 239 ZPP-a, niti je sud imao u vidu odredbu čl.241 istog Zakonika. Prilikom svih pomenutih saslušanja sada optuženi je ukazivao na gluvoću, odnosno značajno smanjenu mogućnost da razumije i uopšte čuje tonove koji dopiru iz spoljnjeg okruženja a naročito kod okolnosti da tom prilikom u događaju u vezi kog je navodno trebao svjedočiti nije koristio slušni aparat zato što je događaj započeo u momentu kada je on obavljao poljske radove u bašti nedaleko od kuće.U konkretnom slučaju uopšte nije dokazano ni subjektivno obiležje djela a sporno je u potpunosti i objektivno obiležje krivičnog djela iz čl.389 st.1. KZCG. Subjektivno, jer sporni iskaz odgovara u potpunosti predstavi optuženog kao davaoca iskaza, a u tom slučaju svjedoka. Jednostavno on je svjedočio samo o onom što je čuo, a tim što tužilaštvo smatra da je trebao čuti i da je trebao koristiti slušni aparat, uvjeren je da će biti predmet pravilne ocjene suda, jer se optužbom u stvari naređuje optuženom da je morao i trebao čuti nešto što bi podnosiocu prijave A. S. i ovom optuženju bez prethodnog postupka imalo za cilj da se izdejstvuje ponavljanje nekih parničnih postupaka, kako je to odbrana istakla prilikom prigovora, prilikom izvođenja dokaza saslušanjemA.S. na ranijim pretresima, umjesto da se pravilno sagleda šta je to po objektivnom rasuđivanju moglo biti obuhvaćeno sviješću optuženog – tada svjedoka i šta on realno smatra istinitim. Predložio je da sud optuženog oslobodi od optužbe i napomenuo da skoro nema nijednog sudskog predmeta, a da presuda nije zasnovana na iskazu određenog broja svjedoka jer ih sud nije prihvatio kao istinite, ali to nikada u sudskoj praksi nije proizvelo pokretanje krivičnog postupka za davanje lažnog iskaza upravo sa razloga pravnih pitanja i rešenja na koje je ukazao u početku ove završne riječi ili prosto sa razloga što skoro nikada dva lica ne zapaze isto isti događaj.

Radi pravilnog i zakonitog presudjenja ove krivične stvari sud je u dokaznom postupku izveo sledeće dokaze: saslušao svjedoka S.A.u, izvršio uvid u spise predmeta Osnovnog suda u B.P. P.br.......... i to u zapisnik o glavnoj raspravi P.br........... od .......2019 godine, u pravosnažnu presudu Osnovnog suda u B.P. P.br......... od ......2019 godine i presudu Višeg suda u B.P. Gž.br......... od .........2020 godine, izvršio uvid u spise predmeta Osnovnog suda u B.P. K.br......... i to: optužni predlog ODT-a u B.P. Kt.br......... od 25.11.2016 godine i pravosnažnu presudu K.br. ...... od 13.09.2017 godine i presudu Višeg suda u B.P. Kž.br........ od 25.12.2017 godine, saslušao vještaka medicinske struke ORL R. A. i izvršio uvid u izvod iz KE za okrivljenog.

Nakon sprovedenog dokaznog postupka cijeneći navode optužbe, odbranu okrivljenog, te izvedene dokaze, u smislu čl.16. i .370. ZKP-a, a dovodeći ih u vezu jedne sa drugim, sud je stao na stanovište da djelo za koje je optužen Z.M. po zakonu nije krivično djelo, pa je istog shodno čl.373.st.1.tač.1.ZKP-a, oslobodio od optužbe za krivično djelo davanje lažnog iskaza iz čl.389. st.1. Krivičnog Zakonika Crne Gore. Pri tome, sud je našao da je odbrana okrivljenog u svemu jasna i uvjerljiva jer ni jedan dokaz izveden u toku krivičnog postupka nije mogao potvrditi tezu optužbe, da je okrivljeni na glavnoj raspravi pred Osnovnim sudom u B.P. lažno svjedočio, kao ni da je na strani okrivljenog postojao umišljaj, odnosno svijest da daje lažan iskaz.

Optužbom ODT-a u B.P. stavlja se na teret okrivljenom da je dana ..........2019 godine na glavnoj raspravi održanoj pred Osnovnim sudom u B.P. u parničnom predmetu P.br.......... u svojstvu svjedoka dao lažan iskaz, jer je sposoban da shvati značaj svoga djela i upravlja svojim postupcima i svjestan zabranjenosti svoga djela čije je izvršenje htio znajući da je isto zabranjeno, izjavio da dana ..........2016 godine njegov sin Z.M.1 nije upućivao nikakve prijetnje ili psovke S.A.i i njenoj porodici, iako je njegov sin osuđen pravosnažnom presudom toga suda K.br.......... od ..........2016 godine.

Iz zapisnika o glavnoj raspravi P.br......... od ..........2019 godine Osnovnog suda u B.P., proizilazi da je sudeći sudija pored ostalog konstatovao da je pristupio svjedok Z.M. od oca M., sa tužiljom nesrodan a tuženi mu je sin, pa upitan, upozoren u smislu čl.234. i 239 ZPP-a, izjavi da ostaje pri iskazu datom u krivičnom postupku pred Osnovnim sudom u B.P., u predmetu K.br........... odnosno kod ODT-a u B.P. u postupcima Kt.br........ i Kt.br..........., s tim što je dodao da kada je izašao iz kuće i došao na lice mjesta zatekao je sina kako drži kćerku od 3 godine u naručju, obraćao se S. i S. koji su bili na ulicu sa riječima“ Šta ste mi uradili“, pokazujući krvave ruke i na koljenima su bile oguljotine a nije psovao niti prijetio nikome tom prilikom. Dodao je da je prilikom prilaska unuki, odnosno sinu pogodila ga pritka u lijevo rame a pogodila ga je E. Z., nakon toga su E. i A.2. uzele pritke iz vrta i udarile ga istim i tada je ozlijeđen. Sin se zabavio o jadu oko djeteta a tom prilikom nije ni psovao ni prijetio, dok su ga E. i A.2. udarale sin nije ništa radio. Ni poslije nije bilo psovke ni prijetnje od njegovog sina.

Iz pravosnažne presude Osnovnog suda u B.P. P.br........ od .........2019 godine, proizilazi da je djelimično usvojen tužbeni zahtjev tužilje S.A.e i obavezan tuženi Z.M.1 da joj na ime naknade nematerijalne štete isplati iznos od ....... € sa zakonskom kamatom od dana presuđenja pa do konačne isplate, dok je odbijen kao neosnovan tužbeni zahtjev tužilje kojim je tražila da joj se pored dosudjenog iznosa na ime naknade nematerijalne štete isplati još ...... €. Iz pravosnažne presude Višeg suda u B.P. Gž.br.......... od ........2020 godine, proizilazi da je potvrđena presuda Osnovnog suda u B.P. P.br............ godine.

Predmetni zapisnik o glavnoj raspravi nije potvrdio navode optužbe da je okrivljeni izvršio krivično djelo davanje lažnog iskaza iz čl.389. st.1. KZ CG. Postupajući sudija konstatovao je ime svjedoka Z.M.a, ime njegovog oca, datum rođenja i konstatovao da je upozoren u smislu čl.234 i 239 ZPP-a. Po ocjeni ovog suda na zapisniku o glavnoj raspravi je morao biti svjedok upoznat sa sadžinom ovih članova i morao ih je sud predočiti svjedoku tj. upozoriti svjedoka da može uskratiti odgovor na pojedina pitanja ako za to postoje važni razlozi a naročito ako bi svojim odgovorom na ta pitana izložio teškoj sramoti, znatnoj imovinskoj šteti ili krivičnom gonjenu sebe ili svoje srodnike po krvi u pravoj liniji do bilo kog stepena, u pobočnoj liniji do trećeg stepena zaključno, svog bračnog odnosno vanbračnog druga ili srodnike po tazbini do drugog strepena zaključno i onda kada je brak prestao, kao i svog staraoca ili staranika, usvojioca ili usvojenika. Morao se svjedok opomenuti u smislu čl.239 ZPP-a da je dužan da govori istinu i da ne smije ništa prećutati a zatim upozoriti na posledice davanja lažnog iskaza.

Umjesto toga, sud je konstatovao samo formalno da je svjedok upozoren u smislu čl.234 i 239 ZPP-a, pa nema dileme da je izostalo upozorenje svjedoku od strane suda na način predviđen ZPP-om. Iz zapisnika o glavnoj raspravi od ........2019 godine takođe proizilazi da je sada okrivljeni Z.M. ostao pri iskazu datom u postupku pred tim sudom u predmetu K.br......... odnosno kod ODT-a u B.P. u postupcima Kt.br.......... i Kt.br.........

Međutim, iz Presude Osnovnog suda u B.P. K.br......... od ..........2017 godine i zapisnika Kt.br.......... od .........2016 godine, proizilazi da je sada okrivljeni Z.M. saslušan u svojstvu osumnjičenog zbog krivčnog djela laka tjelesna povreda iz čl.152. st.2. u vezi st.1. KZ CG. Istom presudom Z.M. i Z.M.1 oglašeni su krivim i izrečene su im uslovne osude i to Z.M.u za krivično djelo ugrožavanje opasnim orudjem pri tuči i svadji iz čl.154.KZCG, a Z.M.1u, njegovom sinu za krivično djelo ugrožavanje sigurnosti iz čl.168. KZCG. Takođe je istom presudom oglašena krivom i S.A.a za krivično djelo laka tjelesna povreda iz čl.152.st.2.u vezi st.1.KZCG, kao i još dva lica, Z. E. i E..

Kada se prethodno citirana presuda K.br.......... od .........2017 godine dovede u vezu sa Zapisnikom o glavnoj raspravi P.br.......... od ..........2019 godine, nesporno se zaključuje da je na glavnoj raspravi okrivljeni svjedočio o događaju koji se odigrao 3 godine prije toga i da nije upozoren u skladu sa Zakonom o parničnom postupku. Ovaj sud ocjenjuje takođe da od strane suda koji je saslušao svjedoka Z.M.a je učinjena nepravilnost jer je sud konstatovao da Z.M. ostaje pri iskazu koji je dao u krivičnom postupku 2016 godine, a trebao je na zapisniku o glavnoj raspravi i morao biti saslušan bez osvrta na krivični postupak iz 2016 godine, a na raspravi je saslušavan za potrebe parničnog postupka pa nije mogao ostati pri iskazu koji je 2016 godine dao u svojstvu okrivljenog, jer su uloga okrivljenog i uloga svjedoka potpuno različite.

Iz nalaza i mišljenja vještaka medicinske struke ORL R. A. datog na glavnom pretresu od ........2021 godine, proizilazi da je uvidom u medicinsku dokumentaciju na ime okrivljenog Z.M.a, u prvom izvještaju .........2017 godine konstatovano da kod istog postoji zujanje u ušima 30 godina unazad i obostrano oštećenje sluha po percvetivnom tipu na 4000 herca. Urađeni audiogram istog dana ukazuje da se radi o srednje teškom oštećenju sluha. F. 2020 godine pri ORL pregledu u KBC ORL Klinika konstatovano da je otoskopski pregled uha sa urednim nalazom sluha slaba i slaba razumljivost govora. Istog dana urađeno snimanje sluha koje desno pokazuje teško oštećenje sluha, a lijevo potpunu gluvoću. U oba navrata pacijentu je preporučeno slušno pomagalo. Obzirom na prisutno zujanje 30 i više godina unazad radi se o senzornom oštećenju sluha koje u krajnjem može dovesti i do gluvoće (prvenstveno to kažem je otoskopski nalaz uredan). Znači navedno oštećenje sluha može nastupiti prirodnim priocesom. Može da mu pomogne slušni aprat u takvom stanju i da dovede do poboljšanja koje mu omogućava komunikaciju. Mora da se priča glasnije da bi okrivljeni čuo zvuk i kod njega je veliki problem razumljivost govora jer je značajno umanjena. Znači, do pacijenta dopire zvuk jače tonove čuje, ali je razumljivost govora sa ovim stepenom oštećenja značajno umanjena. Značajno otežana komunikacija čak i sa slušnim pomagalima sa prisutnim oštećenjem sluha i njegov životni tok je takođe otežan, jer 80 % informacija koje mi dobijamo iz spoljašnje sredine dobijamo putem sluha. Iz priloženih audiograma u stvarnim životnim okolnostima kada je osoba izložena dejstvu zvuka od više izvora jakog inteziteta sposobnost njegovog razumijevanja može biti dodatno umanjena. U mirnim okolnostima u komunikaciji sa jednom osobom na osnovu priloženog audiograma iz 2017 i 2019 godine osoba može voditi normalnu komunikaciju i bez slušnog pomagala.

Nalaz vještaka sud je prihvatio cijeneći da je dat stručno i savjesno od strane vještaka kompetentnog za davanje nalaza i mišljenja. Iz istog se nesporno zaključuje da je okrivljeni osoba sa obostranim oštećenjem sluha od f. 2017 godine, kao i da je veliki problem u njegovom slučaju razumljivost govora koja je značajno umanjena.

Iz iskaza svjedoka S.A.e, proizilazi da je na suđenju kod sudije M. A., u parničnom postupku koji je pokrenut po njenoj tužbi i njenih roditelja za naknadu štete koja se odnosila na događaj od ..........2016 godine, za koji događaj je okrivljeni Z.M. i njegov sin pravosnažno osuđen za nasilničko ponašanje i prijetnje. Kada se desio taj događaj bila je u 8 mjesecu trudnoće i prije vremena se porodila od stresa. Ovdje okrivljeni Z.M. bio je upozoren od strane sudije M. A. u parnici da mora govoriti istinu i da je davanje lažnog iskaza krivično djelo. Njen advokat je reagovao i rekao da M.ov iskaz nije tačan. M. se i tokom parničnog i tokom krivičnog postupka nije žalio da ne čuje i bio je jasan tokom izlaganja jer je sam počeo da priča o događaju. Na tom ročištu kod sudije M., je bila saslušana i sinovica okrivljenog M.a Z.a, Z. E. i ona je priznala na tom ročištu da je ona okrivljenog udarala motkom a to je ista osoba koja je u krivičnom postupku oglašena krivom kao i Z.M. i njegov sin M.. Dalje je navela da je i ona osuđena ali nije tada priznala da je M.a udarala motkom. Pojasnila je da je protiv nje i Z. E., kod sudije J. i kod sudije B. vođen parnični postupak za naknadu štete po tužbi M.a Z.a zato što je njen advokat M. R. tražio da se ponovi suđenje jer je E. priznala da je ona udarila Z.M.a. Povodom istog događaja vođeno je nekoliko postupaka i to krivični postupak kod sudije A. u kome su oglašeni krivim Z.M. i njegov sin M., zatim ona i Z. E. i Z. E. i taj postupak je pravosnažno okončan, nakon toga vođen je i parnični postupak kod sudije A. po tužbi njenoj, njenih roditelja i njenog supruga, jer su upućeni da naknadu štete ostvare u parnici protiv Z.M.1a. U postupku kod sudije J. tužene su ona i E. od strane M.a Z.a za naknadu štete ali je taj postupak prekinut zato što je E. priznala da je M.a udarila motkom, a onda je njen adv. R. M. tražio ponavljanje krivičnog postupka ali je odbijen njegov zahtjev. On je takođe podno ustavnu žalbu odmah nakon što je stigla presuda Višeg suda kojom je potvrdjena A. presuda. Bila je prisutna na raspravi ..........2019 godine kada je saslušavan Z.M., samo je izašla na 5 minuta da kopira izvještaj od ljekara, a ne sjeća se da je osim nje neko napuštao raspravu.

Iskaz ovog svjedoka sud nije prihvatio u dijelu u kome je navela da je okrivljeni Z.M. bio upozoren od strane sudije M. A. da mora govoriti istinu i da je davanje lažnog iskaza krivično djelo jer su takvi navodi negirani zapisnikom o glavnoj raspravi P.br......... od ........2019 godine a kako je to prethodno istaknuto. Pored toga ovaj svjedok bila je stranka i u krivičnom postupku u kome je zajedno sa okrivljenim Z.M.om oglašena krivim i zato po mišljenju suda njen iskaz nije objektivan.

Na osnovu rezultata dokaznog postupka i utvrđenog činjeničnog stanja, sud je stao na stanovištu da djelo za koje je optužen Z.M., po Zakonu nije krivično djelo, jer nijesu ispunjeni ni subjektivni ni objektivni uslovi neophodni za postojanje krivičnog djela davanje lažnog iskaza iz čl. 389 st.1 KZ CG. Prije svega, okrivljeni Z. na zapisniku o glavnoj raspravi nije pravilno upozoren u smislu odredaba čl.234 i 239 ZPP-a, već je sud samo konstatovao da je upozoren u smislu navedenih odredbi a nakon toga propustio je da konstatuje da li je svjedok razumio to upozorenje i kako se nakon tog upozorenja izjasnio tj. da li će govoriti istinu. Okrivljeni je bez obzira što je izostalo pravilno upozorenje od strane suda, svjedočio na glavnoj raspravi, ali se pri tome pozvao na iskaze koje je dao u krivičnom postupku K.br......... u kome je saslušavan u svojstvu okrivljenog i to 3 godine prije glavne rasprave od .........2019 godine, dakle u potpuno drugačijem svojstvu . Samim tim je nedopustiva konstatacija da kao svjedok ostaje pri iskazu datom u krivičnom postupku, jer u krivičnom postupku nije imao svojstvo svjedoka.

Valja istaći da je krivični postupak protiv okrivljenog za davanje lažnog iskaza iniciran na osnovu krivične prijave S. A., a optužba je do kraja krivičnog postupka ostala zasnovana samo na pretpostavci da je okrivljeni izvršio krivično djelo davanje lažnog iskaza iako nije pružen nijedan dokaz na osnovu koga bi sud mogao sa sigurnošću utvrditi da je okrivljeni lažno svjedočio, kao ni da je kod okrivljenog postojao umišljaj odnosno svijest da se daje lažni iskaz i u kom svojstvu se takav iskaz daje, sud je okrivljenog oslobodio od optužbe na osnovu čl.373. st.1. tač.1. ZKP-a, pošto djelo za koje je optužen po Zakonu nije krivično djelo.

O troškovima postupka sud će odlučiti posebnim rešenjem shodno čl.227. ZKP-a.

Sa iznijetih razloga odlučeno je kao u izreci presude.

OSNOVNI SUD U BERANAMA

Dana 17.03.2021 godine.

Zapisničarka S U D I J A
Momirka Fatić Dubravka Popović
PRAVNA POUKA:

Protiv ove presude nezadovoljna stranka ima
pravo žalbe u roku od 8 dana od dana prijema
iste i to Višem sudu u B. Polju, a preko ovog suda.