K. br. 21/17
U IME CRNE GORE
Osnovni sud u Podgorici, sudija pojedinac Rade Ćetković, uz učešće Edine Kraje, kao zapisničarke, u krivičnom postupku protiv okrivljenog M. R., zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 10.02.2017. godine, donio je
P R E S U D U
Okrivljeni: M. R., JMB ............., od oca N. i majke K., rođene M., rođen 28.01.1979. godine u PG, sa prebivalištem u PG - ul. S. M. br. ., državljanin Crne Gore, razumije crnogorski jezik, koji je i njegov jezik, nezaposlen, oženjen, otac dvoje djece, srednjeg imovnog stanja, završio srednju školu, osuđivan presudama Osnovnog suda u Podgorici K. br. 4130/98 od 23.05.2003. godine zbog krivičnog djela krađa iz čl. 144 st. 1 KZ RCG (uslovna osuda), Osnovnog suda u Podgorici K. br. 5122/98 od 16.04.2004. godine zbog krivičnog djela krađa iz čl. 144 st. 1 KZ RCG (uslovna osuda), suda u Bolonji K. br. 1478/06 od 29.11.2007. godine na kaznu zatvora u trajanju od 4 (četiri) godine i novčanu kaznu u iznosu od 18.000 eura, Osnovnog suda na Cetinju K. br. 255/08 od 05.01.2009. godine zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika (30 dana zatvora), Osnovnog suda na Cetinju K. br. 44/09 od 16.03.2009. godine zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika (3 mjeseca zatvora), u pritvoru od 22.12.2016. godine od 05:00 časova po rješenju sudije za istragu Osnovnog suda u Podgorici Kri. br. 602/16 od 23.12.2016. godine.

Kriv je

Što je:

Dana 22. decembra 2016. godine, oko 04,00 časa, u ulici M. M. I., u PG, svjestan svog djela čije izvršenje je htio i znajući da su njegove radnje zabranjene, suprotno čl. 4 st. 3 tač. 1, čl. 5 st. 2 i čl. 33 st. 1 Zakona o oružju, na javnom mjestu neovlašćeno nosio vatreno oružje, na način što je dok je upravljao vozilom "Renault Megane" registarskih oznaka PG EZ ..., u torbici koja se nalazila u unutrašnjosti vozila, nosio pištolj marke "ČZ model DUO" kalibra 6,35 mm, fabrički broj B263754 sa 6 metaka u okviru, za koje oružje nije imao odgovarajuću ispravu izdatu od strane nadležnog državnog organa, a koje oružje mu je otkriveno prilikom kontrole od strane ovlašćenih policijskih službenika,
- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 5 (pet) mjeseci, u koju mu se uračunava vrijeme provedeno u pritvoru počev od 22.12.2016. godine od 05:00 časova, pa nadalje dok pritvor bude trajao.

Shodno čl. 75 Krivičnog zakonika Crne Gore, sud okrivljenom izriče
MJERU BEZBIJEDNOSTI
ODUZIMANjE PREDMETA
Od okrivljenog se oduzima vatreno oružje - pištolj marke "ČZ model DUO" kalibra 6,35 mm, fabrički broj B263754 i okvir sa 6 metaka, kao predmeti koji su upotrijebljeni u izvršenju krivičnog djela.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 1563/16 od 13.01.2017. godine okrivljenom M. R. stavljeno je na teret izvršenje krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 03.02.2017. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta. Takođe, sud je prihvatio saglasan predlog stranaka da se u presudi izvrši ispravka činjeničnog opisa dispozitiva optužnog predloga i člana 1 zaključenog sporazuma o priznanju krivice u dijelu očigledne greške u pisanju, odnosno kucanju brojeva prilikom navođenja članova Zakona o oružju koji predstavljaju blanketne norme prekršene od strane okrivljenog, nalazeći da na taj način ne narušava objektivni identitet presude i optužbe, odnosno predmetnog sporazuma o priznanju krivice.

Iz sadržine prikupljenih dokaza, sud je zaključio da je državni tužilac pružio dovoljno dokaza o krivici okrivljenog, te da je okrivljeni M. R. u vrijeme, mjesto i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o porodičnom čovjeku, koji je oženjen, otac dvoje maloljetne djece, koji vodi brigu o bolesnom ocu kojem je tokom liječenja neophodna pratnja, te njegovo držanje poslije učinjenog krivičnog djela izraženo kroz prihvatanje odgovornosti i priznanje krivice, dok je kao otežavajuća okolnost cijenjena njegova ranija osuđivanost. Takođe, sud je imao u vidu da je okrivljeni prije donošenja odluke o sporazumu o priznanju krivice, a u skladu sa obavezom koju je prihvatio zaključenjem predmetnog sporazuma, uplatio novčani iznos od 1.000 eura u korist Kliničkog centra Crne Gore - Instituta za bolesti djece.

Shodno čl. 51 st. 1 Krivičnog zakonika Crne Gore okrivljenom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Okrivljenom je shodno zaključenom sporazumu i shodno čl. 75 Krivičnog zakonika Crne Gore izrečena mjera bezbijednosti - oduzimanje predmeta, odnosno vatrenog oružja pištolja marke "ČZ model DUO" kalibra 6,35 mm, fabričkog broja B263754 sa 6 metaka u okviru, koji su upotrijebljeni prilikom izvršenja krivičnog djela.

Okrivljeni je obavezan da plati troškove krivičnog postupka u iznosu od 30,00 eura, koji se odnose na ime paušala kao dijela troškova krivičnog postupka, saglasno odredbi člana 226 i 229 Zakonika o krivičnom postupku.

Sa izloženog, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 10.02.2017. godine
ZAPISNIČAR S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja