Kž. br.4/16
U IME CRNE GORE
VIŠI SUD U PODGORICI, kao drugostepeni krivični, u vijeću sastavljenom od sudija Evice Durutović, kao predsjednika vijeća, Miroslava Bašovića i Dragice Vuković, kao članova vijeća, uz učešće namještenika suda Žane Čabarkape, kao zapisničara, u krivičnom predmetu protiv okrivljenog S. B., zbog krivičnog djela proizvodnja i stavljanje u promet škodljivih proizvoda iz čl.297 st.3 u vezi st.1 Krivičnog zakonika Crne Gore, odlučujući po žalbi ODT Kotor, izjavljenoj protiv rješenja Osnovnog suda u Kotoru K.br.209/15/15 od 22.10.2015.godine, na sjednici vijeća održanoj dana 21.01.2016.godine, na koju nijesu pozivane stranke u smislu člana 460 stav 1 ZKP , nakon tajnog vijećanja i glasanja, donio je
P R E S U D U
UVAŽAVA SE žalba ODT Kotor, pa se PREINAČAVA rješenje Osnovnog suda u Kotoru K.br.209/15/15 od 22.10.2015. godine, samo u dijelu odluke o krivičnoj sankciji, na način što se okrivljeni S. B., sa ličnim podacima kao u spisima prvostepenog suda, oglašava
KRIV JE
Zato što je,
Dana 17.i 18.09.2014. godine u Budvi, kao direktor hotela „Loza“ u istom hotelu nehatno stavio u promet jelo i piće škodljive za zdravlje ljudi na način što je objekat-hotel pošto je isključen sa gradske vodovodne mreže priključio ili dao nalog drugom licu da isti priključi na bunar u kojem je voda bila nehlorisana i zbog mikrobiološke neispravnosti nije odgovarala uslovima Pravilnika o bližim zahtjevima koje u pogledu bezbijednosti treba da ispunjava voda za piće, a da u unutrašnjost hotela nije istakao obavještenje da voda sa česme nije za piće te stavio u promet i jelo škodljivo za zdravlje ljudi koje jelo je bilo na dnevnom meniju, a spremano je u kuhinji u kojoj higijena nije bila na zadovoljavajućem nivou i to pečenu svinjetinu, štrudlu od jabuka, kuvane makarone, ćufte u saftu, pečenu piletinu kod kojeg jela je izolovan nezadovoljavajuće velik broj Aerobnih mikroorganizama te kuvanu rižu i sos za špagete bolonjeze koji ne odgovaraju važećim Propisima zbog povećanog broja Enterobacteriaceae i Aerobnih mikroorganizama, a koje piće i hrana su izazvali stomačne tegobe kod 40-tak gostiju hotela pri čemu je bio uračunjljiv i svjestan da takvom svojom radnjom može učiniti krivično djelo ali je olako držao da do toga neće doći.

- čime je izvršio krivično djelo proizvodnja i stavljanje u promet škodljivih proizvoda iz čl.297 st.3 u vezi st.1 Krivičnog zakonika CG.

Pa ga sud primjenom citirane zakonske odredbe te čl.4,32,39 i 42 st.2 KZ CG i čl.226, 229 i 374 ZKP osuđuje na
NOVČANU KAZNU
U iznosu od 2 000,00€ (dvije hiljade), koju je okrivljeni dužan platiti u roku od trideset dana po pravosnažnosti ove presude, a u protivnom će sud novčanu kaznu zamijeniti kaznom zatvora tako što će za svakih započetih 25€ novčane kazne odrediti jedan dan kazne zatvora.

U ostalom dijelu prvostepena odluka ostaje neizmijenjena.

O b r a z l o ž e n j e
Pobijanim rješenjem okrivljenom S. B. izrečena je sudska opomena zbog izvršenja krivičnog djela proizvodnja i stavljanje u promet škodljivih proizvoda iz čl.297 st.3 u vezi st.1 Krivičnog zakonika CG, činjenično bliže opisanog izrekom prvostepenog rješenja. Takodje je prvostepenim rješenjem okrivljeni obavezan da na ime sudskog paušala, kao posebnog dijela trškova krivičnog postupka, uplati iznos od 50,00€, a na ime paušala iznos od 30,00€, u roku od mjesec dana od dana pravosnažnosti rješenja.

Protiv prvostepenog rješenja žalbu je, blagovremeno, izjavilo ODT Kotor, zbog odluke o krivičnoj sankciji, predlažući da Viši sud preinači pobijano rješenje na način što će okrivljenog B.S. oglasiti krivim za predmetno krivično djelo i izreći mu kaznu u granicama zakonom propisane za isto krivično djelo.

Branilac okrivljenog je, blagovremeno, podnio odgovor na žalbu ODT, sa predlogom da se žalba ODT, odbije kao neosnovana i u cjelosti potvrdi presuda Osnovnog suda u Kotoru.

Spisi predmeta su, shodno čl.392 ZKP, dostavljeni Višem državnom tužilaštvu u Podgorici na razmatranje i prijedlog, koje je podneskom Ktž.br.6/2016 od 11.01.2016.godine, predložilo da se žalba ODT Kotor, uvaži.

Viši sud u Podgorici je na sjednici vijeća, na koju nije pozivao stranke shodno članu 460 st.1 ZKP, jer njihovo prisustvo ne bi bilo korisno za razjašnjenje ove krivične stvari, ispitao pobijano rješenje, cijenio navode žalbe i odgovor na žalbu, razmotrio spise predmeta Osnovnog suda u Kotoru K.br.209/15/15 i izjašnjenje VDT Ktž.br.6/2016, pa je našao:

- da je trebalo odlučiti kao u izreci.

U postupku donošenja prvostepenog rješenja i u samom rješenju nijesu počinjene bitne povrede odredaba krivičnog postupka, na čije postojanje drugostepeni sud pazi po službenoj dužnosti. u smislu čl.398 st.1 ZKP.

Na pravilno i potpuno utvrđeno činjenično stanje, prvostepeni sud je pravilno primijenio Krivični zakon kada je utvrdio da su se u radnjama okrivljenog S. B. stekli svi bitni elementi bića krivičnog djela proizvodnja i stavljanje u promet škodljivih proizvoda iz čl.297 st.3 u vezi st.1 KZ CG. U pogledu činjeničnog utvrđenja i pravnog zaključka o postojanju ovog djela koje je učinio okrivljeni, ovaj sud u svemu prihvata razloge prvostepenog rješenja.

Sud je cijenio navod žalbe ODT Kotor u pogledu odluke o izrečenoj sankciji, pa je našao da je žalba osnovana i da je treba uvažiti. Naime, prvostepeni sud je prilikom odlučivanja o vrsti i visini krivične sankcije pravilno utvrdio da na strani okrivljenog stoje olakšavajuće okolnosti i to njegova ranija neosuđivanost, činjenica da je porodičan čovjek i otac jednog maloljetnog djeteta, te da nema otežavajućih okolnosti, pa je istom izrekao mjeru upozorenja- sudsku opomenu. Međutim da bi se okrivljenom za koga je utvrđeno da je izvršio krivično djelo izrekla sudska opomena potrebno je da budu ispunjenu uslovi propisani u čl.65 KZ CG i to i objektivni i subjektivni, pa nakon što sud utvrdi da su ispunjenjena oba uslova može, da se izrekne navedena mjera. Objektivni uslov je vezan za težinu izvršenog krivičnog djela i izražen je kroz propisanu kaznu, pa je stavom prvim navedene zakonske odredbe KZ predviđeno da se sudska opomena može izreći za krivična djela za koje je propisan zatvor do jedne godine ili novčana kazna, a učinjena su pod takvim olakšavajućim okolnostima koje ih čine naročito lakim. Dakle, imajući u vidu činjenicu da je 40 tak lica, kao posljedicu, krivičnog djela stavljenog na teret okrivljenom, imalo tegobe, u smislu citirane zakonske odredbe, ne postoje naročito olakšavajuće okolnosti koje bi isto krivično djelo činile lakim, pa u konkretnom slučaju nije bilo mjesta izricanju ove mjere upozorenja.

Imajući prednje u vidu, a pri činjenici da je prvostepeni sud pravilno utvrdio sve olakšavajuće okolnosti koje stoje na strani okrivljenog, kao i da nema otežavajućih okolnosti, drugostepeni sud je uvažavajući žalbu ODT Kotor preinačio odluku suda u pogledu krivične sankcije, pa je okrivljenom, kojeg je oglasio krivim za izvršenje krivičnog djela iz čl.297 st.3 u vezi st.1 KZ CG, izrekao novčanu kaznu u iznosu od 2 000,00 €. Ovaj sud je, prilikom odlučivanja o visini novčane kazne cijenio imovno stanje okrivljenog, to jest činjenicu koju je isti istakao da je srednjeg imovnog stanja i da obavlja poslove direktora hotela, koje okolnosti su opredijelile sud za izricanje novčane kazne u navedenom iznosu. Izrečenom novčanom kaznom, po nalaženju ovog suda, ostvariće se svrha kažnjavanja iz čl.32 KZ CG, u okviru opšte svrhe izricanja i propisivanja krivičnih sankcija iz čl.4 st.2 KZ CG i ista će dovoljno uticati na okrivljenog da ubuduće ne čini ovakva i slična krivična djela.

Na osnovu naprijed iznijetog, a primjenom čl.469 st.1 ZKP, odlučeno je kao u izreci.

VIŠI SUD U PODGORICI
Dana, 21.01.2016.godine
ZAPISNIČAR, PREDSJEDNIK VIJEĆA-SUDIJA,
Žana Čabarkapa,s.r. Evica Durutović,s.r.

Tačnost otpravka ovjerava
Namještenik__________