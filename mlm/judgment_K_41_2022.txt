K. br. 41/22
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog M. R., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 21.02.2022. godine, u prisustvu zastupnice optužbe Aleksandre Rakočević - savjetnice u Osnovnom državnom tužilaštvu u Podgorici i okrivljenog, izrekao je i istog dana objavio,
P R E S U D U
Okrivljeni: M. R., JMB xxxxxxxxxxxxx, od oca Z. i majke J., rođene B., rođen xx.xx.19xx. godine u Podgorici, sa prebivalištem u Podgorici, Ul. V. D. br. xx, državljanin Crne Gore, razumije crnogorski jezik, njegov jezik je srpski, građevinski radnik, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što:

Dana 27. februara 2021. godine, u 21.30 časova, u Podgorici, u Ulici 27. marta, svjestan svoga djela čije je izvršenje htio i znajući da je isto zabranjeno, nije postupio po čl. 1 st. 1 tač. 1 Naredbe Ministarstva zdravlja o izmjenama i dopunama naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa ("Službeni list Crne Gore" broj 13/2021 od 10.02.2021. godine) u vezi sa čl. 1 st. 1 tač. 1 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa ("Sl. list CG" br. 3/2021 od 11.01.2021. godine), a kojom je radi suzbijanja i sprječavanja opasne zarazne bolesti propisana zabrana izlaska iz objekta stanovanja građanima svakog dana u vremenu od 21.00 čas do 05.00 časova narednog dana, na način što se nalazio van objekta stanovanja na javnom mjestu - u putničkom motornom vozilu marke "Seat Leon", reg. oznaka PG CB xxx, kojim je upravljao označenom ulicom, kada je radi kontrole saobraćaja zaustavljen od strane ovlašćenih službenika policije,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se kazna neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Obavezuje se okrivljeni da na ime troškova krivičnog postupka plati iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom M. R. je optužnim predlogom Osnovnog državnog tužilaštva u Podgorici Kt. br. 360/21 od 20.01.2022. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnica optužbe je na glavnom pretresu izmijenila činjenični opis dispozitiva optužnog predloga na način kako je to predstavljeno u izreci presude. U završnoj riječi je ostala pri izmijenjenom optužnom predlogu, predloživši sudu da okrivljenog oglasi krivim i osudi po zakonu.

Okrivljeni M. R. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da se dana 27.02.2021. godine nakon 21.00 čas kretao svojim putničkom motornom vozilu marke "Seat Leon", registarske oznake PG CB xxx, kroz Zabjelo, kada su ga zaustavili policijski službenici, kojima je saopštio da zna da je u to vrijeme bila na snazi zabrana kretanja građanima, te da nema potvrdu po osnovu koje bi mu bilo dozvoljeno kretanje u vrijeme zabrane. U završnoj riječi je istakao da nakon predmetnog događaja poštuje sve mjere koje propisuje Ministarstvo zdravlja.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 295/2022 od 21.02.2022. godine na ime okrivljenog, od koga zavisi vrsta i mjera krivične sankcije. Na taj način je tokom postupka nesumnjivo utvrđeno da okrivljeni M. R. dana 27. februara 2021. godine, u 21.30 časova, u Podgorici, u Ulici 27. marta, nije postupio po čl. 1 st. 1 tač. 1 Naredbe Ministarstva zdravlja o izmjenama i dopunama naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa ("Službeni list Crne Gore" broj 13/2021 od 10.02.2021. godine) u vezi sa čl. 1 st. 1 tač. 1 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa ("Sl. list CG" br. 3/2021 od 11.01.2021. godine), a kojom je radi suzbijanja i sprečavanja opasne zarazne bolesti propisana zabrana izlaska iz objekta stanovanja građanima svakog dana u vremenu od 21.00 čas do 5.00 časova narednog dana, na način što se nalazio van objekta stanovanja na javnom mjestu - u putničkom motornom vozilu marke "Seat Leon", registarske oznake PG CB 898, kojim je upravljao označenom ulicom, kada je radi kontrole saobraćaja zaustavljen od strane ovlašćenih službenika policije.

Članom 1 stavom 1 tačkom 1 Naredbe Ministarstva zdravlja za preduzimanje privremenih mjera za sprječavanje unošenja u zemlju, suzbijanje i sprječavanja prenošenja novog koronavirusa ("Službeni list Crne Gore" broj 3/2021 od 11.01.2021. godine) je propisana zabrana izlaska iz objekata stanovanja svakog dana u vremenu od 22 časa do 5 časova narednog dana svim licima osim izuzetaka koji su taksativno navedeni istom tačkom navedenog člana, dok je članom 1 stavom 1 tačkom 1 Naredbe o izmjenama i dopunama naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa ("Službeni list Crne Gore" broj 13/2021 od 10.02.2021. godine) prethodno navedena Naredba izmjenjena, na način što je utvrđena mjera zabrane izlaska iz objekta stanovanja u vremenu od 21 do 5 časova narednog dana.

Cijeneći subjektivni odnos okrivljenog prema izvršenom djelu, sud nalazi da je isti postupao sa direktnim umišljajem, odnosno da je bio svjestan da svojom radnjom, odnosno kretanjem van objekta stanovanja 27.02.2021. godine u 21.30 časova, krši zabranu propisanu Naredbom Ministarstva zdravlja o izmjenama i dopunama naredbe za preduzimanje privremenih mjera za sprječavanje unošenja u zemlju, suzbijanje i sprječavanje prenošenja novog koronavirusa, a što je nesumnjivo i htio. Time se u njegovim radnjama pored objektivnih ostvario i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike, odnosno činjenicu da je lošeg imovnog stanja, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela i ispoljeno kajanje, njegov raniji život i s tim u vezi neosuđivanost koja je utvrđena iz izvoda iz registra kaznenih evidencija Ministarstva pravde KE 295/2022 od 21.02.2022. godine, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primijeniti kaznu radi krivičnopravne zaštite, jer se može očekivati da će se i upozorenjem uz prijetnju kaznom zatvora u trajanju od trideset dana i vremenom provjeravanja u periodu od dvije godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova krivičnog postupka plati iznos od 30,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 21.02.2022. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja