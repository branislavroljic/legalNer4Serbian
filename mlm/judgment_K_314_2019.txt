K.br.314/19
U IME CRNE GORE
OSNOVNI SUD U NIKŠIĆU, kao prvostepeni krivični, sudija Vukota Vujačić, uz sudjelovanje Nikolić Rade, kao zapisničara, rješavajući u krivičnom predmetu protiv okrivljenog Š..D.., zbog krivičnog djela laka tjelesna povreda iz čl.152 st.1 Krivičnog zakonika Crne Gore, po privatnoj krivičnoj tužbi privatnog tužioca Lj.. Z.., nakon završenog glavnog i javnog pretresa dana 19.02.2020.godine u prisustvu, punomoćnika privatnog tužioca Lj.. Z.., Vu.. G.., advokata iz Podgorice i okrivljenog Š.. D.., istog dana je donio, a dana 24.02.2020. godine i javno objavio

P R E S U D U
Okrivljeni: Š.. D.., zvani „G..“, jmbg .., od oca M..i majke D.., rođene Č.., rođen 30.11.1963. godine, sa prebivalištem u Nikšiću, ulica .., državljanin Crne Gore, oženjen, otac 4 djece, srednjeg imovnog stanja, ranije neosuđivan,
Na osnovu člana 373 st.1 tačka 2 Zakonika o krivičnom postupku
OSLOBAĐA SE OD OPTUŽBE
Da je:

Dana, 18.05.2018. godine ispred porodične kuće oštećenog koja se nalazi u Nikšiću, u ulici Mojkovačkih ratnika broj 1, nakon što je čuo prepirku između oštećenog i D.. Lj.., prišao oštećenom i pozvao ga da uđe u kuću, a kada je oštećeni to odbio okrivljeni Š.. D.. je lako tjelesno povrijedio oštećenog Lj.. Z.. tako što mu je zadao više udaraca stisnutom pesnicom u predjelu glave kojom prilikom mu je nanio laku tjelesnu povredu u vidu oguljotine i crvenila u predjelu vrata, pri čemu je bio svjestan svog djela i htio njegovo izvršenje,
čime bi izvršio krivično djelo laka tjelesna povreda iz čl.152 st.1 Krivičnog zakonika Crne Gore
Troškovi krivičnog postupka padaju na teret privatnog tužioca, a koje će sud utvrditi posebnim rješenjem nakon pravosnažnosti presude.

O b r a z l o ž e n j e
Privatnom tužbom, privatnog tužioca Lj—Z--, od 02.11.2018. godine, preciziranom i uređenom na glavnom pretresu od 26.12.2019.godine, stavljeno je na teret okrivljenom Š—D--, da je počinio krivično djelo činjenično i pravno opisano u izreci ove presude, pa je punomoćnik privatnog tužioca V—G--, advokat iz Podgorice,u završnoj riječi ostala pri tako preciziranoj privatnoj tužbi i predložila sudu da okrivljenog oglasi krivim i osudi po zakonu.

Okrivljeni Š—D--je u svojoj odbrani u bitnom naveo da nije izvršio krivično djelo koje mu je stavljeno na teret, te da sve što je Lješković istakao u privatnoj tužbi neistina. Naveo je da je dana 18.05.2018.godine, oko 9,00 h, bio u kući -- njegovog bivšeg pašenoga, u ulici Mojkovačkih ratnika. Svratio je tamo sa suprugom Aleksandrom i zatekao tasta Lj--, zv. G-- i Lj-- bivšu suprugu, a njegovu svastiku Ivanu. Ljubiša je nešto radio ispred kuće. Dok je sjedio u kući čula se sirena kola i odmah je Ivana kazala da je strah da će se posvađati njen otac i Lj—Z-- i zamolila ga je tada G-- žena Lj-- da izađe napolje, da ne dozvoli svađu između njih dvojice. On je tada izašao i vidio da se -- svađaju oko nekog novca. Zbog čega je on u jednom momentu rekao: „Ne raspravljate se tu, uđite u kuću i fino se dogovorite“ i na tome se, kaže, završilo. Navodi da nije te prilike na bilo koji način fizički nasrnuo na Lj—Z--, te da mu nije nanio povrede na vratu. Kazao je da je Lj-- mogao sam sebe izgrebati, jer da ga je zaista udario onoliko puta i onako pesnicama kako isti navodi sigurno bi morao imati povreda po glavi, a imajući u vidu da je on bivši bokser, sigurno bi mu “izbucao glavu”. Znajući kakav je Lj--, a plašeći se da će nešto izmisliti na njegov račun, otišao je u policiju i ispričao šta se desilo u ulici Mojkovačkih ratnika. U završnoj riječi je naveo da nije izvršio predmetno krivično djelo.

U dokaznom postupku sud je neposredno saslušao u svojstvu svjedoka privatnog tužioca Lj—Z--, svjedoke D—I-- i Š—A--, na saglasan predlog stranaka pročitao nalaz i mišljenje vještaka sudske medicine dr --,koji je dat po naredbi državnog tužioca Nikšić od 23. jula 2018.godine i istog saslušao na glavnom pretresu, pročitao službenu zabilješku sačinjenu od strane CB Nikšić, UBD br. 299 od 4.06.2018. godine, izvršio uvid u CD snimak video nadzora sigurnosnih kamera instaliranih na kući -- za dan 18.05.2018.godine, fotografije privatnog tužioca -- dostavljene od straneistog i pročitao izvod iz kaznene evidencije na ime okrivljenog.

Privatni tužilac Lj—Z--, saslušan u svojstvu svjedoka je u svom iskazu u bitnom naveo da je dana 18.05.2018. godine oko 9 h sa vozilom „Golf 3“ došao ispred svoje kuće kako bi vidio djecu. Dok je razgovarao sa kćerkom Ksenijom prišao mu je punac koji mu je rekao. „Jesi li se izlajao i izasrao na mene po gradu, džukelo, špijune, smradu, jebaću ti majku, ubiću te, neće ti život vrijeđeti pet para“, a zatim ga pljunuo u lice. Tada je tu došao njegov bivši pašenog --, pa su on i LJubiša tražili da uđe u kuću, što je on-Zoran, odbio. Kada je odbio da uđe u kuću Šipčić ga je dočepao jednom rukom u predjelu vrata, a zatim ga više puta udario otvorenim i zatvorenim šakama-pesnicama u predjelu glave i vrata a kasnije u taj dio vrata gdje ga je bio dočepao rukom, i u predjelu glave i ušiju rukama(udarao), poslije čega ga je okrivljeni nabio u vozilo, jer su bila otvorena vrata od istog. Od tih udaraca koje je zaprimio pesnicama zatvorenim i otvorenim u predjelu glave, ušiju i vrata, koji su bili veoma jaki, on je praktično ošamućen i zadobio je stres. Ne može se izjasniti koliko je udaraca te prilike primio od okrivljenog, ali definitivno ih je bilo vise.U predjelu vrata gdje ga je Š--dočepao rukom bilo mu je crveno. On je odmah otišao u policiju i prijavio događaj, a zatim i u Medicinski centar u Nikšiću, gdje mu je ukazana medicinska pomoć. Dodao je da su na kući -- montirane kamere koje gledaju i na dvorište i na ulicu,gdje se sve to dešavalo između njega i okrivljenog. Dok se sve to dešavalo iz kuće nijesu izlazile ni njegova bivša žena, ni tašta, ni svastika Aleksandra, tj. on ih nije zapazio.

Svjedok D—I.-- je u svom iskazu u bitnom navela da se kritičnog dana u prijepodnevnim časovima, nalazila na terasi kuće u kojoj živi, u ul. Mojkovačkih ratnika, a da su sa njom u društvu bila njena maloljetna djeca, roditelji, maćeha Leposava, sestra Ivana i Ivanin suprug Š.. D... Vidjela je u jednom momentu da je sa kolima prošao ulicom njen bivši suprug Lj.. Z.. ishvtila da je došao da vidi djecu, jer su joj oni to prethodno rekli. Zatim se ustao njen otac i otišao ispred kuće, na ulicu. Čula se tamo galama i shvatila je da se njen otac svađa sa Lj... Čula ih je, iako ih nije vidjela od žive ograde. Djeca su dotrčala kod nje i ušla je u kuću. Na terasi su ostali Š.. D.., njegova supruga ... Navela je da je Lj.., dok je ona ulazila u kuću rekla okrivljenom Š..: „Goga molim te izađi na ulicu, jer je G..srčani bolesnik“. Navodi da ne zna šta se kasnije dešavalo, da nije vidjela. Ne zna da li je došlo do fizičkog kontakta između ... Istakla je da nije tog dana gledala Lješkovića, kao ni inekoliko dana poslije toga.

Svjedok .. je u svom iskazu u bitnom navela da je kritičnog dana sjedjela na terasi roditeljske kuće, sa ocem G.., sestrom I.., maćehom Ljeposavom. Onda je tamo na Ljeposavin poziv došao i njen suprug ... Dakle, tako su jedno vrijeme svi sjedeli na terasi, kada je vidjela na ulicu iza žive ograde, da je došao njen bivši svak Lj.. .. nakon čega je njen otac G.. izašao na ulicu i stao nešto da raspravlja sa ... Nije ih vidjela od žive ograde. U jednom momentu je čula Z.. kako nešto psuje. A onda je Ljeposava zamolila D..da izađe na ulicu iz straha, da se tamo Lj.. i Lj.. ne pobiju. Šta se tamo dešavalo zaista ne zna. Čula je samo razgovor, ali nije vidjela šta oni rade. Ne sjeća se da li je ustajala sa te terase i odlazila do žive ograde i ne sjeća se da je to radila I... Dodala je da nije vidjela da je te prilike na bilo koji način njen suprug fizički nasrnuo na Lj.. Z.. i povrijedio ga.

Iz službene zabilješke sačinjene od strane CB Nikšić, UBD br. 299 od 4.06.2018. godine, proizilazi da je dana 18.05.2018. godine .. prijavio da je tog dana oko 9h sa svojim pmv marke „Golf III“ došao ispred svoje porodične kuće koja je locirana u ulici Mojkovačkih ratnika br. 1 kako bi posjetio svoju djecu, obzirom da u zadnjem vremenskom periodu ne živi sa porodicom, jer se prije pola godine razveo sa suprugom ... Dok je razgovarao sa svojom desetogodišnjom kćerkom Kristinom, njemu je prišao bivši punac .. i obratio mu se riječima: „jesi li se izlajao i izasrao na mene po gradu džukelo, špijune, smradu, jebaću ti majku, ubiću te, neće ti život vrijeđeti pet para“, a zatim ga je pljunuo u lice. U tom trenutku im je prišao njegov bivši pašenog .., zvani „Goga“ koji ga je fizički napao na način što ga je više puta otvorenim i zatvorenim šakama udario u predjelu glave i vrata. Kada je Lj.. uspio da sjedne u vozilo, otišao je sa lica mjesta i došao u dežurnu službu CG Nikšić gdje je podnio prijavu, a zatim su ga službenici policije odvezli u MC Nikšić, gdje mu je ukazana medicinska pomoć. Takođe, navedenog dana pristupili su u dežurnu službu .. i prijavili da im je neposredno prije podnošenja prijave u ulici Mojkovačkih ratnika .. upućivao prijetnje govoreći im: „pičke jedne, vi mene maltretirate, sad ću vas prijaviti policiji“. S obzirom da je L.. u svojoj prijavi naveo da je lice mjesta pokriveno video nadzorom sigurnosnih kamera koje su instalirane na kući njegovog komšije J.. S.., policijski službenici CB Nikšić su izašli na lice mjesta i tom prilikom na navedene okolnosti obavili razgovor sa gospodinom Jovanićem koji im je dobrovoljno predao video snimak koje su zabilježile sigurnosne kamere koje su instalirane na njegovoj porodičnoj kući.

Uvidom u CD snimak video nadzora sigurnosnih kamera instaliranih na kući J..S.. za dan 18.05.2018.godine, utvrđeno je da se na istom ne vidi kritični događaj koji se desio u ulici Mojkovačkih ratnika, zbog žive ograde kojom je ograđeno dvorište Lješković Zorana, ali da se vidi da je kritičnom prilikom na navedenoj ulici bilo parkirano pmv marke „Golf III“, te da je navedenog dana u 09:07h .. izašao na ulicu, a za njim i okrivljeni .., kao i da se u 09:09h ono vozilo „Golf III“, odvezlo sa lice mjesta, kada se i .. vratio u dvorište.

Iz nalaza i mišljenja vještaka sudske medicine dr .. od 23. jula 2018.godine, u bitnom proizilazi da je dana 18.05.2018. godine od strane ljekara Opšte bolnice u Nikšiću pregledan .., kojom prilikom su kod njega dijagnostikovane tjelesne povrede u vidu oguljotina i crvenila u predjelu vrata koje su posledice dejstva tupine mehaničke sile i iste su mogle nastati grebanjem noktima prilikom stezanja vrata šakama, prilikom guranja, čupanja i povlačenja. U vrijeme nanošenja zadobijene povrede se kvalifikuju kao lake tjelesne povrede. Da je otok kapka desnog oka konstatovan kao dijagnoza u izvještaju ljekara urgentne medicinske pomoći Opšte bolnice u Nikšiću, ali bez opisa povrede, dakle samo kao dijagnoza. Istog dana pacijenta je pregledao ljekar specijalista oftamolog koji nije ni opisao, ni konstatovao tu povredu. Tako da se sudskomedicinski ne može pouzdano govoriti da je ta povreda zaista i postojala. S druge strane oftamolog je opisao iritaciju reženjača oba oka (crvenilo), što nije nužno u vezi sa djelovanjem mehaničke sile (udaraca npr.) u predjelu očiju.

Vještak dr .. je na glavnom pretresu pojasnio da udarcima pesnicom, odnosno pesnicama, silom jakog inteziteta u predjelu glave i vrata tipično nastaju povrede u vidu krvnih podliva, a nerijetko i prelomi ili razderine na mjestima gdje je koža prevučena neposredno iznad kostiju, kao što je jagodični predio, predio čela, ušne školjke i slično,da te povrede kod .. nijesu konstatovane u medicinskoj dokumentaciji. Da svaki udarac nužno ne dovodi do nastanka tjelesne povrede,ali samo onda kada sila djeluje lakim intezitetom. U konkretnom slučaju kod .. opisane su oguljotine i crvenilo u predjelu vrata, za koje u medicinskoj dokumentaciji nijesu date dimenzije, niti broj kao ni bliža lokalizacija u predjelu vrata, te s tim u vezi vještak dalje navodi, da je u osnovnom mišljenju dao najvjerovatniji mehanizam nastanka-da se radilo o grebanju noktima. Pošto su mu predočene fotografije .. kaže da se u predjelu desne polovine prednje strane vrata vide tri prugaste ogrebotine promjera od oko 4x1 do oko 7x05 cm, koje upravo odgovaraju mehanizmu grebanja noktima. Takođe na glavi i vratu ne vidi druge tjelesne povrede. S tim u vezi, kaže da njegovo osnovno mišljenje u vezi mehanizma nastanka oguljotine i crvenila u predjelu vrata, .. a nakon pogledanih fotografija ostaje nepromijenjeno. Posebno naglašava da opisane povrede na vratu -, nijesu mogle nastati od udarca pesnicama. Istakao je da je bol subjektivna kategorija, da se tako percepcija jačine udarca zasniva na intezitetu bola koju osoba osjeća, ali sudsko medicinsko izjašnjenje o intezitetu sile kojom se udarac nanosi je determinisano vrstom zadobijene tjelesne povrede. U konkretnom slučaju kako kod .. ne postoje druge tjelesne povrede u predjelu glave i vrata, niti opisanom dokumentacijom, niti vidljivo na fotografijama, ukoliko je privatni tužilac zadobijao udarce pesnicama, onda su isti bili sasvim blagi, tako da nijesu ostavili povrede. Od takvih eventualnih udaraca osobe se obično ne osjećaju ošamućeno.

Uvidom u fotografije .. utvrđene su povrede istog, povrede u predjelu desne polovine prednje strane vrata u vidu tri prugaste ogrebotine te da imenovani drugih povreda nema na glavi i vratu.

Ocjenom svih provedenih dokaza, kako pojedinačno tako i u njihovoj međusobnoj vezi, i dovodeći ih u vezu sa navodima odbrane okrivljenog, sud je našao da nema dokaza da je okrivljeni izvršio krivično djelo laka tjelesna povreda iz čl.152 st.1 Krivičnog zakonika Crne Gore, bliže opisano u izreci ove presude, a ovo iz sljedećih razloga:

Dakle, privatnom krivičnom tužbom tužioca .. stavljeno je na teret okrivljenom Š..ć .. da je kritičnog dana ispred porodične kuće oštećenog koja se nalazi u Nikšiću, u ulici Mojkovačkih ratnika br. 1, nakon što je čuo prepirku između oštećenog i ..Lj.., prišao oštećenom i pozvao ga da uđe u kuću, a kada je oštećeni to odbio okrivljeni .. je lako tjelesno povrijedio oštećenog Lješković Zorana tako što mu je zadao više udaraca stisnutom pesnicom u predjelu glave kojom prilikom mu je nanio laku tjelesnu povredu u vidu oguljotine i crvenila u predjelu vrata, pri čemu je bio svjestan svog djela i htio njegovo izvršenje.

Činjenični navodi privatne tužbe u odnosu na krivično djelo koje se stavlja na teret okrivljenom .,, a koji se u bitnom temelje na iskazu privatnog tužioca Lj.... nijesu nesumnjivo potvrđeni dokazima izvedenim na glavnom pretresu.

Naime, polazeći od bitnog činjeničnog navoda privatne krivične tužbe da je Š,,D,,kritične prilike zadao više udaraca stisnutom pesnicom u predjelu glave ., kojom prilikom mu je nanio laku tjelesnu povredu u vidu oguljotine i crvenila u predjelu vrata, kod odbrane okrivljenog ,, kojoj u potpunosti negira izvršenje krivičnog djela stavljenog mu na teret, kad u bitnom navodi da je sve što L,, ističe u privatnoj tužbi neistina, da nije kritičmog dana u ulici Mojkovačkih ratnika na bilo koji način fizički nasrnuo na ,,, u kontekstu Stručnog nalaza i mišljenja vještaka sudske medicine dr Radojević Nemanje, iz kog se u bitnom utvrđuje da su kod ,,, kritičnog dana nastupile samo lake tjelesne povrede u vidu oguljotina i crvenila u predjelu vrata, posebno kod njegovog kategoričnog stava da te povrede nijesu mogle nastati od udaraca pesnicama, sud je našao da nema sigurnih dokaza da je okrivljeni ,, dana, 18.05.2018. godine ispred porodične kuće oštećenog koja se nalazi u Nikšiću, u ulici Mojkovačkih ratnika br. 1, lako tjelesno povrijedio oštećenog ,, tako što mu je zadao više udaraca stisnutom pesnicom u predjelu glave kojom prilikom mu je nanio laku tjelesnu povredu u vidu oguljotine i crvenila u predjelu vrata, i da tako nema dokaza da je izvršio krivično djelo laka tjelesna povreda iz čl.152 st.1 Krivičnog zakonika Crne Gore.

U prilog prednjeg zaključka suda, te tako u prilog stavu da ,, nije na istinit način predstavio kritični događaj, je takođe sasvim do kraja ogoljena tvrdnja privatnog tužioca ,, „da ga je ,, više puta udario otvorenim i zatvorenim šakama-pesnicama u predjelu glave i vrata i ušiju da su ti udarci bili veoma jaki, i da je od ti udaraca bio praktično ošamućen i da je zadobio stres i da se ne može izjasniti koliko je udaraca te prilike primio od okrivljenog, ali da ih je definitivno bilo više“, ogoljena, jasnim i uvjerljivim vještačenjem-mišljenjem vještaka Radojevića kad pojašnjava:“da udarcima pesnicom, odnosno pesnicama, silom jakog inteziteta u predjelu glave i vrata tipično nastaju povrede u vidu krvnih podliva, a nerijetko i prelomi ili razderina na mjestima gdje je koža prevučena neposredno iznad kostiju, kao što je jagodični predio, predio čela, ušne školjke i slično, a da takve povrede kod ,, nijesu konstatovane, koje mišljenje kao takvo svakako korespondira onoj tvrdnji okrivljenog: da Lješković Zorana nije udarao a da ga je zaista udario onoliko puta i onako pesnicama kako sam Zoran navodi, morao bi imati povreda po glavi, i da bi mu sigurno tako “izbucao glavu”.

U prilog prednjeg zaključka suda, su i fotografije ,, na kojima se jasno uočavaju povrede u predjelu desne polovine prednje strane vrata u vidu tri prugaste ogrebotine i iz kojih se vidi da imenovani drugih povreda nema na glavi i vratu.

Na ovom mjestu je neophodno istaći da je sud na osnovu dijela svjedočkog iskaza privatnog tužioca Lješković Zorana, u kojem je naveo da ga je okrivljeni ,, kritičnom prilikom u jednom momentu dočepao jednom rukom u predjelu vrata i izjašnjenjem vještaka sudske medicine ,, da su kod ,,, nakon kritičnog događaja identifikovane samo lake tjelesne povrede u vidu oguljotina i crvenila u predjelu vrata, i to u predjelu desne polovine prednje strane vrata, tri prugaste ogrebotine, koje su mogle nastati grebanjem noktima prilikom stezanja vrata šakama, utvrdio da je kritičnom prilikom okrivljeni ,, privatnom tužiocu nanio laku tjelesnu povredu u vidu oguljotine i crvenila u predjelu vrata, na način što je privatnog tužioca dočepao jednom rukom u predjelu vrata, ali i pored ovakvog činjeničnog utvrđenja sud okrivjenog nije mogao oglasiti krivim zbog izvršenja predmetnog krivičnog djela, jer prethodno opisana radnja izvršenja predmetnog krivičnog djela okrivljenom nije bila stavljena na teret činjeničnim opisom privatne krivične tužbe, tako da u tom dijelu sud nije ovlašćen da po službenoj dužnosti mijenja činjenični opis predmetnog optužnog akta, jer bi mijenjanjem činjeničnog opisa radnje izvršenja predmetnog krivičnog djela u konkretnom slučaju sud povrijedio obektivni identitet optužbe na štetu okrivljenog, iz razloga što bi okrivljenom ovakvom intervencijom u čijeničnom opisu na teret bila stavljena kriminalna količina koja nije bila obuhvaćena optužnim aktom povodm kojeg je vođen ovaj krivični postupka.

Sud je cijenio i navode svjedoka ,, i ,, koji su u svojim iskazima na glavnom pretresu izjavili da nijesu vidjele šta se kritične prilike desilo u ulici Mojkovačkih ratnika između ,, i privatnog tužioca ,,, te da nijesu vidjele da je okrivljeni ,, nasrnuo na ,, i povrijedio ga, pa pošto iste nijesu bile očevidci događaja, niti su se izjasnile o bitnim okolnostima predmetnog događaja, njihovi iskazi nijesu ni u kom slučaju mogli da utiču da sud donese drugačiju odluku u ovoj pravnoj stvari.

Imajući u vidu da se na cd snimku izuzetom sa kuće Jovanić Slobodana za dan 18.05.2018. godine ne vidi kritični događaj, to ovaj dokaz nije mogao da utiče na donošenje drugačija odluke u ovoj pravnoj stvari.

Sud je cijenio i sadržinu službene zabilješke sačinjene od strane CB Nikšić, UBD br. 299 od 4.06.2018. godine, pa je zaključeno da dokaz nije mogao da utiče na donošenje drugačija odluke u ovoj pravnoj stvari.

Sud nije provodio dokaz saslušanja svjedoka ,, obzirom da je sud u toku postupka u potpunosti utvrdio činjenično stanje, kod činjenice da provođenje ovog dokaza ne bi uticalo na drugačiju odluku suda u ovoj krivično pravnoj stvari, a kako se radi o licu koje se nalazi u inostranstvu to bi insistiranje na saslušanju ovog svjedoka, vodio odugovlačenju postupka.

Privatni tužilac u preciziranoj i uređenoj tužbi je označio da se kritični događaj desio dana 17.10.2018. godine iako iz inicijalne privatne tužbe, optužnog predloga koji je toj tužbi prethodio kao i iz izjave okrivljenog i privatnog tužioca i iz ostalih spisa, nesumnjivo proizilazi, da se radnja koja se okrivljenom stavlja na teret dogodila dana18.05.2018. godine, pa je sud s toga u činjeničnom opisu privatne tužbe umjesto datuma 17.10.2018. godine stavio datum18.05.2018. godine.

S obzirom na navedene razloge i na odredbu člana 3 stav 3 ZKP-a kojom je propisano da ako i nakon pribavljanja svih raspoloživih dokaza i njihovog izvođenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od koje zavisi primjena neke odredbe Krivičnog zakonika sud će donijeti odluku koja je povoljnija za okrivljenog, to je sud okrivljenog na osnovu člana 373 st.1 tač. 2 ZKP-a oslobodio od optužbe smatrajući da ista nije dokazana.

Kako je okrivljeni oslobođen od optužbe, to troškovi krivičnog postupka padaju na teret privatnog tužioca, a koje će sud utvrditi posebnim rješenjem nakon pravosnažnosti presude shodno čl.230 st. 3 Zakonika o krivičnom postupku.

Na osnovu izloženog, u smislu čl. 373 st.1 tač. 2 Zakonika o krivičnom postupku odlučeno je kao u izreci.

OSNOVNI SUD U NIKŠIĆU, dana 24.02.2020.godine

Zapisničar, S U D I J A,
Rada Nikolić,s.r. Vukota Vujačić,s.r.

Za tačnost otpravka tvrdi i ovjerava
službenik suda
PRAVNA POUKA:Protiv ove presude nezadovoljna stranka ima pravo žalbe u roku od 8 dana od dana prijema iste preko ovog suda, Višem sudu Podgorica.