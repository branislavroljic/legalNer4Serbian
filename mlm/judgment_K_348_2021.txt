K.br. 348/21
U IME CRNE GORE
OSNOVNI SUD U PODGORICI, po sudiji Đuković Goranu, uz učešće namještenika suda Radević Sanje kao zapisničara, u krivičnom predmetu protiv okrivljenog P. M. iz Podgorice, koga brani branilac advokat Ć. B., a njega po zamjeničkom punomoćju advokat Ć. F., zbog krivičnog djela teška krađa iz čl. 240 st. 1 tač. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 27.09.2021. godine, donio je

P R E S U D U
Okrivljeni:

P. M., sa JMB xxxxxxxxxxxxx, od oca N. i majke S., rodjene K., rojen xx.xx.19xx. godine u Podgorici, sa prebivalištem u Podorici, u ulici M. br. xx, državljanin Crne Gore, po zanimanju automehaniičar, zaposlen privatno živi u vanbračnoj zajednici, nema djecu, pismen, završio srednju školu, srednjeg imovnog stanja, ranije osudjivan,
KRIV JE
Zato što je:

U noći 17/18. marta 2021. godine, u Podgorici, u ulici Romanovih br. xx, svjestan svog djela čije izvršenje je htio, znajući da je njegovo djelo zabranjeno, obijanjem, tuđe pokretne stvari oduzeo drugom u namjeri da njihovim prisvajanjem sebi pribavi protivpravnu imovinsku korist u iznosu većem od 150,00 eura, na način što je je došao do kuće oštećenih i podesnim sredstvom djelovao na prozor dnevne sobe koji je otvorio, te kroz isti ušao u kuću, izvršio premetačinu i oduzeo pokretne stvari oštećenih i to tako što je iz fioke komode u dnevnoj sobi oduzeo pet ručnih satova i to jedan muški ručni sat marke ''Chronotech'' sive boje sa tamno plavom pozadinom vrijednosti 133,33 eura, vlasništvo oštećenog P. N., jedan ženski ručni sat marke ''Fosil'' zlatno-srebrni vrijednosti 71,25 eura i jedan ženski ručni sat marke ''Bemond'' zlatne boje vrijednosti 58,33 eura, koji su vlasništvo oštećene P. N., jedan muški ručni sat marke ''Fosil'' crne boje vrijednosti 65,67 eura, vlasništvo oštećenog P. J. i jedan muški ručni sat marke ''Sergio Tacchini'' vrijednosti 44,50 eura, vlasništvo oštećenog P. L., te zatim sa šanka u kuhinji oduzeo crni kožni novčanik sa logom ''Alumil'' vrijednosti 7,50 eura, a u kojem novčaniku su se nalazila lična dokumenta, bankovne kartice, kartica za gorivo i novac u iznosu od 60,00 eura, vlasništvo oštećenog P. N., te oduzeo i stvari oštećene P. N. i to ruksak marke ''Guess'', crne boje, vrijednosti 75,30 eura, novčanik marke ''Caprisa'' bež boje vrijednosti 3,95 eura, u kojem se nalazio novac u iznosu od 50,00 eura, ličnadokumenta i bankovna kartica, a sa stola u dnevnoj sobi oduzeo mobilni telefon marke ''HTC Desire 825'' vrijednosti 40,00 eura, dok je iz ćupa koji se nalazio u vitrini u trpezariji oduzeo novac u iznosu od 400,00 eura, koji je takodje vlasništvo oštećene P. N., na koji način je sebi pribavio protivpravnu imovinsku korist u ukupnoj vrijednosti oduzetih stvari od 499,83 eura, kao i u ukupnom iznosu oduzetog novca od 510,00 eura,
- čime je izvršio krivično djelo teška krađa iz čl. 240 st. 1 tač. 1 Krivičnog zakonika Crne Gore.

Pa sud okrivljenog primjenom citiranih zakonskih propisa te čl. 3,4,5,13,15,36,42 i 51 Krivičnog zakonika Crne Gore i čl. 226, 227, 229 i 374 Zakonika o krivičnom postupku,
OSUĐUJE
Na kaznu zatvora u trajanju od 1 (jedne) godine i 10 (deset) mjeseci, u koju kaznu će mu se uračunati vrijeme koje je proveo u pritvoru od 18.03.2021. godine od 14,00 časova, pa nadalje.

Usvaja se imovinsko-pravni zahtjev oštećenih P. N., P. N., P. J. i P. L., pa se obavezuje okrivljeni da oštećenima na ime naknade štete isplati novčane iznose i to: oštećenoj P. N. novčani iznos od 698,83 eura, oštećenom P. N. novčani iznos od 200,83 eura, oštećenom P. J. novčani iznos od 65,67 eura i oštećenom P. L. novčani iznos od 44,50 eura, u roku od 15 dana po pravosnažnosti presude.

Obavezuje se okrivljeni da ovom sudu na ime troškova krivičnog postupka uplati novčani iznos 60,50 eura, 30,00 eura na ime paušala i troškove postupka koje je sud imao angažovanjem branioca po službenoj dužnosti, o čemu će sud odlučiti posebnim rješenjem sve u roku od 15 dana po pravosnažnosti presude.

O b r a z l o ž e nj e
Optužnicom Osnovnog državnog tužilaštva u Podgorici Kt. br. 484/21 od 14. aprila 2021. godine okrivljenom P. M., stavljeno je na teret krivično djelo teška krađa iz čl. 240 st. 1 tač. 1 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, državna tužiteljka Ivana Vuksanović podnijela je sudu dokaze koje je prikupila u prethodnom postupku.

Iz sadržine prikupljenih dokaza na koje okrivljeni i njegov branilac nijesu imali primjedbi, sud je zaključio da je državna tužiteljka pružila dovoljno dokaza o krivici okrivljenog P. M. i da je okrivljeni u vrijeme i na način opisan u izreci ove presude, izvršio krivično djelo teška krađa iz čl. 240 st. 1 tač. 1 Krivičnog zakonika Crne Gore, a nakon što je okrivljeni u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice zaključenog između stranaka, sud je cijenio sve okolnosti iz člana 42 Krivičnog zakonika Crne Gore, pa je kao otežavajuću okolnost cijenio raniju osudjivanost okrivljenog koja je višestruka, koju je utvrdio iz izvoda iz KE za okrivljenog, dok je kao olakšavajuću okolnost cijenio činjenicu da okrivljeni živi u vanbračnoj zajednici, pa je istog osudio na kaznu zatvora u trajanju od 1 (jedne) godine i 10 (deset) mjeseci u koju mu se osnovom čl. 51 st. 1 Krivičnog zakonika Crne Gore uračunava vrijeme provedeno u pritvoru kao u izreci presude, nalazeći da se ovom kaznom zatvora može postići svrha kažnjavanja iz čl. 32 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Sud je o imovinskopravnom zahtjevu oštećenih odlučio shodno čl. 239 st. 2 Zakonika o krivičnom postupku.

Odluka o troškovima donijeta je shodno čl. 226,227 i 229 Zakonika o krivičnom postupku.

OSNOVNI SUD U PODGORICI

Dana, 27.09.2021. godine
SUDIJA
Goran Đuković, s.r.

PRAVNA POUKA:

Protiv ove presude žalba nije dozvoljena.

ZTO: Sanja Radević
DN-a: Po primjerak presude dostaviti:

- ODT-u u Podgorici,
- okrivljenom P. M., dopisom u Istražni zatvor,
- braniocu okrivljenog, advokatu Ć. B.,
- Istražnom zatvoru
- sudskoj praksi,
- -a/-a.

Postupljeno dana:__________________
Namještenik suda: _________________