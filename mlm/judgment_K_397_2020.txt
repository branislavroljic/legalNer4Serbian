K. br. 397/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog D. D., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon javnog glavnog pretresa održanog 30.09.2020. godine, u prisustvu zastupnika optužbe M. I. - savjetnika u Osnovnom državnom tužilaštvu Podgorica i okrivljenog, izrekao je i istog dana objavio,
P R E S U D U
Okrivljeni: D. D., JMB ..., sa nadimkom D., od oca B. i majke R., rođene B., rođen ... godine u Pg, sa prebivalištem u Pg - Ul. P. M. br. .., državljanin Crne Gore, razumije crnogorski jezik, njegov jezik je srpski, automehaničar, oženjen, otac dvoje djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 24. aprila 2020. godine oko 01,30 časova, u Ulici P. M., Glavni grad Podgorica, svjestan svog djela čije izvršenje je htio, znajući da je njegovo djelo zabranjeno, postupio suprotno članu 1 stav 1 tačka 1 Naredbe za preduzimanje privremenih mjera za sprečavanje unošenja u zemlju, suzbijanja i sprečavanja prenošenja novog korona virusa broj 8-501/20-129/664 ("Službeni list Crne Gore" broj 35/20 od 21. aprila 2020. godine), na način što je iako je građanima zabranjen izlazak iz objekata stanovanja svakog dana u vremenu od 23,00 časova do 05,00 časova narednog dana, izašao iz svog objekta stanovanja i vozilom marke "Ford Focus" reg. oznaka PG .. ... upravljao Ulicom N. T., pa nakon što su ga radi kontrole zaustavili policijski službenici, isti se udaljio u pravcu Ulice Petra Miljanića, gdje je pored parkiranog vozila kojim je prethodno upravljao, zatečen od strane policijskih službenika Uprave policije CB Podgorica,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa mu sud za navedeno krivično djelo primjenom  čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 30 (trideset) dana i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati na ime troškova krivičnog postupka iznos od 50,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom D. D. je optužnim predlogom Osnovnog državnog tužilaštva Podgorica Kt. br. 655/20 od 29.05.2020. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore. Zastupnik optužbe je u završnoj riječi predložio sudu da okrivljenog oglasi krivim i da ga osudi u skladu sa zakonom.

Okrivljeni D. D. je u odbrani datoj u izviđaju i na glavnom pretresu priznao izvršenje krivičnog djela koje mu se stavlja na teret i krivicu, saglasno u bitnom navodeći da je 24.04.2020. godine, nakon posjete kumu vozilom "Ford Focus" registarskih oznaka PG .. ... krenuo prema kući koja se nalazi u Ulici P. M. br. .., nakon čega ga je policija zatekla na ulici uz kapiju njegove kuće, gdje je stajao pored vozila. Strogo poštuje mjere Vlade Crne Gore koje se odnose na sprječavanje i suzbijanje širenja koronavirusa i poznato mu je da je, između ostalog, bila donijeta i mjera kojom se zabranjuje napuštanje objekata stanovanja u vremenu od 23,00 časa do 05,00 časova narednog dan. Zbog činjenice da su te zabrane već dugo trajale i da je u tom periodu trajanja mjera iz kuće izlazio jedino kada je išao na posao, toga dana se malo više opustio pa je prekršio tu zabranu i zbog toga se iskreno kaje. U završnoj riječi je naveo da nakon predmetnog događaja poštuje sve mjere koje propisuje Ministarstvo zdravlja.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju, i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim izvoda iz registra kaznenih evidencija Ministarstva pravde KE 1045/20 od 01.06.2020. godine na ime okrivljenog, od koga zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni D. D. dana 24. aprila 2020. godine oko 01,30 časova, u Ulici P. M., Glavni grad Podgorica, postupio suprotno članu 1 stav 1 tačka 1 Naredbe za preduzimanje privremenih mjera za sprječavanje unošenja u zemlju, suzbijanje i sprječavanja prenošenja novog koronavirusa broj 8-501/20-129/664 ("Službeni list Crne Gore" broj 35/20 od 21. aprila 2020. godine), na način što je iako je građanima zabranjen izlazak iz objekata stanovanja svakog dana u vremenu od 23,00 časa do 05,00 časova narednog dana, izašao iz svog objekta stanovanja i vozilom marke "Ford Focus" reg. oznaka PG .. ... upravljao Ulicom N. T., pa nakon što su ga radi kontrole zaustavili policijski službenici, isti se udaljio u pravcu Ulice P. M., gdje je pored parkiranog vozila kojim je prethodno upravljao, zatečen od strane policijskih službenika Uprave policije CB Podgorica.

Članom 1 stav 1 tačka 1 Naredbe za preduzimanje privremenih mjera za sprječavanje unošenja u zemlju, suzbijanje i sprječavanja prenošenja novog koronavirusa broj 8-501/20-129/664 ("Službeni list Crne Gore" broj 35/20 od 21. aprila 2020. godine) je propisana zabrana izlaska iz objekata stanovanja svakog dana u vremenu od 23 časa do 5 časova narednog dana.

Cijeneći subjektivni odnos okrivljenog prema djelu, a imajući u vidu odbranu okrivljenog u kojoj je naveo da je znao za zabranu napuštanja objekata stanovanja svakog dana u vremenu od 23 časa do 5 časova narednog dana, sud nalazi da je okrivljeni bio svjestan da ne postupa po Naredbi Ministarstva zdravlja kojom se određuju mjere za suzbijanje ili sprječavanje opasne zarazne bolesti, što je nesumnjivo i htio. Time je u njegovim radnjama pored objektivnih ostvaren i subjektivni element bića krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je od olakšavajućih okolnosti na strani okrivljenog cijenio njegove lične prilike odnosno činjenicu da je oženjen i otac dvoje djece, da je lošeg imovnog stanja, njegovo držanje poslije učinjenog krivičnog djela izraženo kroz prihvatanje odgovornosti i s tim u vezi jasno i potpuno priznanje izvršenja krivičnog djela i ispoljeno kajanje, njegov raniji život i s tim u vezi neosuđivanost koja je utvrđena iz izvoda iz registra kaznenih evidencija Ministarstva pravde KE 1045/20 od 01.06.2020. godine, dok otežavajućih okolnosti nije bilo. Cijeneći navedene olakšavajuće okolnosti, sud je okrivljenom, shodno čl. 53 i čl. 54 Krivičnog zakonika Crne Gore izrekao uslovnu osudu, kao u izreci presude, nalazeći da prema okrivljenom nije nužno primjeniti kaznu radi krivičnopravne zaštite, jer se može očekivati da će se i sa upozorenjem uz prijetnju kaznom zatvora u trajanju od trideset dana i vremenom provjeravanja u periodu od jedne godine, na okrivljenog u dovoljnoj mjeri uticati da ubuduće ne vrši krivična djela. Ovo iz razloga što je sud na osnovu procjene ličnosti okrivljenog, koji tokom ranijeg života nije ispoljio bilo kakav vid kriminalnog djelovanja, zaključio da na istog nije neophodno strože djelovati, već da će se i mjerom upozorenja uz prijetnju kaznom zatvora u dovoljnoj mjeri uticati da okrivljeni ne ponovi slično ponašanje. Na navedeni način će se uspješno ostvariti svrha uslovne osude iz čl. 52 st. 2 Krivičnog zakonika Crne Gore u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime paušalnih troškova postupka plati iznos od 50,00 eura, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 30.09.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude dozvoljena je
žalba u roku od 8 dana od dana
prijema prepisa iste, Višem sudu
u Podgorici, a preko ovog suda.

ZTO. Edina Kraja