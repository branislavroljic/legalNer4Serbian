K br. 25/18
U IME CRNE GORE
Osnovni sud u Podgorici, sudija pojedinac Rade Ćetković, uz učešće zapisničarke Edine Kraje, u krivičnom postupku protiv optuženog R. R., zbog krivičnog djela teško djelo protiv bezbjednosti javnog saobraćaja iz čl. 348 st. 4 u vezi čl. 339 st. 3 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice Kt. br. 1006/16 od 06.03.2018. godine, zaključenog između državne tužiteljke J. P., optuženog R. R. i njegovog branioca adv. N. T., dana 14.03.2018. godine donio je
P R E S U D U
Optuženi:

R. R., JMB ............., sa nadimkom R., od oca R. i majke D., rođene Š., rođen .. ..19.. godine u Pg, sa prebivalištem u Pg - ul. 1. M. br. ..., državljanin Crne Gore, razumije crnogorski jezik, njegov jezik je srpski, vulkanizer i keramičar, neoženjen, bez djece, završio srednju školu, lošeg imovnog stanja, neosuđvan, protiv kojeg se ne vodi postupak za drugo krivično djelo, u pritvoru po rješenju sudije za istragu Osnovnog suda u Podgorici Kri. br. 404/16 od 18.08.2016. godine koji se računa od 16.08.2016. godine u 19:45 časova do 12.09.2016. godine.

Kriv je

Što je:

Dana 16. avgusta 2016. godine oko 14,30 časova u Pg, u ul. Š. B., ne pridržavajući se saobraćajnih propisa iz čl. 29 st. 1 i čl. 36 st. 1 Zakona o bezbjednosti saobraćaja na putevima, ugrozio saobraćaj tako da je doveo u opasnost život i tijelo ljudi, na način što, upravljajući vozilom marke "Golf III" registarskih oznaka ŽB .. ... desnom kolovoznom trakom ul. Š. B. u pravcu ul. B. R., brzinom od 83 km/h, u zoni ograničenja brzine na putu u naselju, do 50 km/h, te usljed prekoračenja brzine nije uspio blagovremeno da zaustavi vozilo i izbjegne kontakt sa biciklom, kojim je upravljao oštećeni S. H. i uključio se biciklom na kolovoz sa trotoara na lijevu kolovoznu traku, te nastavio kretanje ukoso istom kolovoznom trakom, kada je okrivljeni vozilom prešao na lijevu kolovoznu traku namijenjenu za kretanje vozila iz suprotnog smjera i vozilom ostvario kontakt sa biciklom oštećenog, koji je od udara pao na prednji dio vozila okrivljenog, a potom i na kolovoz, kojom prilikom je zadobio teške tjelesne povrede u vidu razorenja kičmene moždine, kao i preloma lijeve potkoljenice, IV, V, VI, VII, VIII, IX i X rebra sa lijeve strane u središnjoj ključnjačinoj liniji, usljed kojih je kod oštećenog nastupila smrt, pri čemu je okrivljeni u odnosu na osnovno krivično djelo i težu posljedicu - smrt oštećenog, postupao sa svjesnim nehatom, jer je bio svjestan da ovakvim kršenjem saobraćajnih propisa ugrožava saobraćaj i dovodi u opasnost život i tijelo ljudi, te da njegovom radnjom takva posljedica može nastupiti, ali je olako držao da do toga neće doći,
- čime je izvršio krivično djelo teška djela protiv bezbjednosti javnog saobraćaja iz čl. 348 st. 4 u vezi čl. 339 st. 3 u vezi st. 1 Krivičnog zakonika Crne Gore.

Pa ga sud za navedeno krivično djelo primjenom čl. 4 st. 2, čl. 32, čl. 36, čl. 42 st. 1, čl. 45 st. 1 tač. 3, čl. 46 st. 1 tač. 4 i čl. 51 st. 1 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 3 (tri) mjeseca, u koju mu se uračunava vrijeme provedeno u pritvoru počev od od 16.08.2016. godine u 19:45 časova do 12.09.2016. godine.

Obavezuje se optuženi da plati po osnovu troškova krivičnog postupka iznos od 1.036,00 eura, u roku od 15 dana po pravosnažnosti presude, pod prijetnjom izvršenja.

Oštećena porodica S. H. se upućuje da imovinskopravni zahtjev može ostvarivati u parničnom postupku.

O b r a z l o ž e nj e
Optužnicom Osnovnog državnog tužilaštva Podgorica Kt. br. 1006/16 od 08.12.2017. godine optuženom R. R. stavljeno je na teret da je izvršio krivično djelo teško djelo protiv bezbjednosti javnog saobraćaja iz čl. 348 st. 4 u vezi čl. 339 st. 3 u vezi st. 1 Krivičnog zakonika Crne Gore.

Nakon podnošenja optužnice sudu, državna tužiteljka, optuženi i njegov branilac su zaključili sporazum o priznanju krivice dana 06.03.2018. godine.

Utvrđujući da li postoji dovoljno dokaza o krivici optuženog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici optuženog, te da je optuženi R. R. u vrijeme, mjesto i na način opisan u izreci ove presude učinio krivično djelo teška djela protiv bezbjednosti javnog saobraćaja iz čl. 348 st. 4 u vezi čl. 339 st. 3 u vezi st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani optuženog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o licu koje je lošeg imovnog stanja, njegov odnos prema izvršenom krivičnom djelu i s tim u vezi njegovo priznanje koje je doprinijelo bržem i efikasnijem okončanju krivičnog postupka i izraženo iskreno kajanje, njegov raniji život i s tim u vezi raniju neosuđivanost, kao i stav ovlašćenog predstavnika oštećene porodice koji se nije pridružio krivičnom gonjenju, dok otežavajućih okolnosti na strani optuženog nije bilo, pa se i po nalaženu ovog suda radi o naročito olakšavajućim okolnostima koje opravdavaju ublažavanje kazne kao u izreci presude, koja je srazmjerna ličnosti optuženog i težini učinjenog krivičnog djela, a sa istom će se na optuženog u dovoljnoj mjeri uticati da ubuduće ne čini krivična djela.

Shodno čl. 51 st. 1 Krivičnog zakonika Crne Gore optuženom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Sud je shodno čl. 239 st. 2 Zakonika o krivičnom postupku oštećenu porodicu H. S. uputio da imovinskopravni zahtjev mogu ostvarivati u parničnom postupku.

Optuženi je obavezan da plati troškove krivičnog postupka u iznosu od 1.036,00 eura, od čega se iznos od 115,00 eura odnosi se na ime troškova saobraćajnog vještačenja, iznos od 121,00 eura odnosi se na ime troškova medicinskog vještačenja, iznos od 750,00 eura odnosi se na ime angažovanja branioca po službenoj dužnosti adv. N. T., a iznos od 50,00 eura na ime paušala kao dijela troškova krivičnog postupka, koji je odmjeren prema trajanju i složenosti postupka i imovnom stanju optuženog.

Sa izloženog, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 14.03.2018. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja