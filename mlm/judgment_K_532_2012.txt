K.br.532/12
U IME CRNE GORE
OSNOVNI SUD U BARU, kao prvostepeni krivični, sudija G. Š., kao sudija pojedinac, sa zapisničarom M. M., u krivičnom predmetu okrivljenog B. G., zbog krivičnog djela krađa u produženom trajanju iz čl. 239 st.1 Krivičnog zakonika u sticaju sa krivičnim djelom falsifikovanje znakova za obilježavanja robe iz čl.286 st.1Krivičnog zakonika, a u vezi čl.48 i čl.49 Krivičnog zakonika, po optužnom predlogu Osnovnog državnog tužilaštva u Baru Kt.br. 456/11-2 od 19.12.2012. godine, nakon održanog glavnog javnog pretresa u prisustvu zastupnika optužbe savjetnika Osnovnog državnog tužilaštva P. Đ. ,okrivljenog i njegovog branioca Đ. J., advokata iz B., dana 01.07.2014. godine donio je i javno objavio

P R E S U D U
Okrivljeni B. G., JMBG ..., od oca P.i majke B., rođene V., rođen ... godine u B., sa prebivalištem u B. .., državljanin Crne Gore, završio SSS, zaposlen u kafe baru „...“, oženjen, otac jednog maloljetnog djeteta, srednjeg imovnog stanja, neosuđivan.

Na osnovu čl. 373 tačka 2. ZKP-a
OSLOBAĐA SE OD OPTUŽBE
Da je :

U vremenskom periodu od 16.11.2009. godine do 16.02.2010. godine, kao zakupac u ugostiteljskom objektu „...“ vlasništvo P. R., u ul. Vladimira Rolovića b.b. u Baru, svjestan svog djela i htio je njegovo izvršenje, oduzeo tuđu pokretnu stvar - električnu energiju vlasništvo oštećene Elektroprivrede Crne Gore AD Nikšić - Elektrodistribucije u Baru, u ukupnoj vrijednosti od 1.068,15 eura i upotrijebio kao prave lažne žigove, na način što je sa električnog brojila marke „Landis&Gyr“, fabrički br. 88842710, nakon raskidanja državnih plombi i skidanja poklopca brojila, mehanički djelovao na mjerni sistem brojila tako da se električna energija preuzeta preko faze L 2 više nije registrovala, a nakon što je vratio poklopac brojila umjesto originalnih državnih plombi postavio je falsifikovane;
-čime bi izvršio krivično djelo krađa u produženom trajanju iz čl. 239 st. 1 Krivičnog zakonika u sticaju sa krivičnim djelom - falsifikovanje znakova za obilježavanje robe iz čl. 286 st. 1 Krivičnog zakonika, a u vezi čl.48 i čl.49 Krivičnog zakonika.

Jer nije dokazano da je učinio djela za koja je optužen.

Oštećeno JP Elektroprivreda Crne Gore AD Nikšić – Elektrodistribucija u Baru se radi ostvarivanja imovinsko pravnog zahtjeva upućuje na parnični postupak.

Troškovi krivičnog postupka padaju na teret budžetskih sredstava suda.

O b r a z l o ž e n j e
Optužnim predlogom Osnovnog državnog tužilaštva u Baru Kt.br. 456/11-2 od 19.12.2012. godine, stavljeno je na teret okrivljenim izvršenje krivičnih djela bliže opisanih u dispozitivu.

Okrivljeni je u svojoj odbrani izjavio da je vlasnik kafe bara ... P. R. On je zakupac ovog lokala od 22.08.2008. godine Njemu nije poznato koliko je zakupaca bilo prije njega, ali zna da ih je bilo. On je prilikom zakupa ovog objekta zatekao i električno brojilo. Misli da je u pitanju brojilo starije proizvodnje. Poznato mu je da je svakog mjeseca vršeno očitavanje potrošnje električne energije i nikada nije bilo primjedbi na ispravnost brojila do dana kada je izvršena kontrola 16.02.2010. godine kojom prilikom su mu radnici ED Bar saopštili da su na brojilu falsifikovane plombe i da jedna faza ne bilježi potrošnju. Ne zna koji je bio povod za njihovu kontrolu. On je potpisao zapisnik o izvršenoj kontroli . Ono što je siguran jeste da ni on niti bilo ko drugi u njegovo ime nije vršio bilo kakve promjene na brojilu .

U dokaznom postupku sud je na saglasan predlog stranaka pročitao iskaze iz prethodnog postupka i sa glavnog pretresa ovlašćenog predstavnika ED Bar P. D., svjedoka P. I. i R. G., pročitao je iskaz svjedoka P. M. sa zapisnika o glavnom pretresu, pročitao je izvještaj Zavoda za metrologiju o ispitivanju originalnosti žigova i ispravnosti rada brojila električne energije br. 03-660/3-6 od 27.08.2010. godine , zapisnik ED Bar o kontroli mjernog mjesta br. 15533 od 16.02.2010. godine , zapisnik ED Bar o zamjeni brojila br.71772 od 16.02.2010. godine , potvrda ED Bar od 12.09.2007. godine o demontiranom mjernim uređajima, energetska kartica ED Bar za period od 1.01.2007. godine do 12.04.2011. godine ,obračun neovlašćeno preuzete električne energije ED Bar br. 4101-2380 od 20.05.2011. godine, nalaz i mišljenje sudskog vještaka elektro struke R.L. od 17.10.2012. godine, ugovor zaključen dana 24.07.2003. godine između P. R. i J. R. ovjeren u Osnovnom sudu u Baru pod brojem OV I br.6266/03 od 24.07.2003. godine, ugovor zaključen dana 27.08..2004. godine između P. R. i M. D. ovjeren u Osnovnom sudu u Baru pod brojem OV I br.9922/04 od 30.08.2004. godine, ugovor zaključen dana 18.05.2005. godine između P. R. i S. B.ovjeren u Osnovnom sudu u Baru pod brojem OV I br.4279/05 od 18.05.2005. godine, ugovor zaključen dana 22.08.2008. godine između P. R.i B. G.ovjeren u Osnovnom sudu u Baru pod brojem OV I br.5805/08 od 21.08.2008. godine, na saglasan predlog stranaka pročitao je iskaz stalnog sudskog vještaka elektro struke R.L. sa pretresa dana 05.06.2013. godine i pretresa dana 03.07.2013. godine, pročitao je dopis ED Bar br. 4101-900/2 od 18.09.2013. godine , nalaz i mišljene Forenzičkog centra o trasološkom vještačenju br. 61-244/13-2-3465 od 25.12.2013. godine, dopis Forenzičkog centra Danilovgrad br. 61-244/13-2-3465 od 20.02.2014. godine , izvod iz kaznene evidencije na ime okrivljenog UP CB Bar br. 19-03/1-245/13- 3505/2 od 20.05.2013. godine, pročitao je dopis ED Bar br. 4101-2645 od 05.06.2014. godine i izvršio uvid u čitalačku listu ED Bar za period od novembra 2009. godine do februara 2010. godine.

Ovlašćeni predstavnik ED Bar P.D. je izjavila da se pridružuje krivičnom gonjenju i postavlja imovinsko pravni zahtjev u iznosu od 6.080,00 € te navodi da njihovo preduzeće nikakvim aktom nije obaviješteno o neispravnosti predmetnog brojila od strane lica koje je uočilo neispravnost brojila i takav akt nije pronađen u njihovom preduzeću.

Svjedok P. I. je u svom iskazu u prethodnom postupku naveo da je dana 16.02.2010. godine kao radnik Elektrodistribucije u Baru, obavljajući redovne radne zadatke sa svojim kolegom R. G., otišao u kafe baru „...“ i tom prilikom su izvršili zamjenu električnog brojila na tom objektu, radi slanja brojila na ekspertizu u Podgoricu, obzirom da kako je i konstatovano na zapisniku tog dana navedeno brojilo nije imalo oznake Faze L-2 a na odvod i dovod brojila prisutne su sve tri faze.

Na glavnom pretresu je naveo da se u ovom trenutku ne može sjetiti ko je bio kolega koji je u predmetnom objektu vršio očitavanje potrošnje električne energije. Oni su od strane preduzeća upućeni da izvrše zamjenu brojila jer su dobili informaciju da se na brojilu ne očitava faza L 2 i iz tog razloga oni su izvršili zamjenu brojila. Na displeju predmetnog brojila nalazi se oznaka 3 faze, i kada je oznaka za neku fazu isključena to je pokazatelj da nešto sa brojilom nije u redu. Kada su sve faze ispravne tada se na brojilu očitaju sve tri faze i to L1, L2 i L3. Provjerom brojila oni su utvrdili da se na svakoj fazi nalazi napon, ali da nema oznake faze L 2 . Kada je ta faza isključena prema njegovom iskustvu to ukazuje da ili brojilo nije ispravno ili da je urađeno nešto nezakonito Njihova obaveza jeste da zamjene brojilo, a da li se u konkretnom slučaju radi o tehničkom kvaru ili o nezakonitom uticaju na brojilo, oni to ne utvrđuju , već o tome zaključak daje odgovarajući baždarski centar. Koliko se sjeća oni su u zapisniku naveli koje plombe su zatekli na brojilu.

Svjedok R. G. je u svom iskazu u prethodnom postupku naveo da je dana 16.02.2010. godine kao radnik Elektrodistribucije u Baru, obavljajući redovne radne zadatke sa svojim kolegom P. I.om, otišao u kafe baru „...“ i tom prilikom su izvršili zamjenu električnog brojila na tom objektu, radi slanja brojila na ekspertizu u Podgoricu, obzirom da kako je i konstatovano na zapisniku tog dana navedeno brojilo nije imalo oznake Faze L-2 a na odvod i dovod brojila prisutne su sve tri faze.

Na glavnom pretresu je naveo da se sjeća da su kolega P. i on ovom prilikom imali nalog od preduzeća da izvrše zamjenu brojila. Nije upoznat ko je u preduzeću inicirao potrebu zamjene brojila. Ne može se izjasniti iz kojih razloga na displeju može da se ne očitava jedna od tri faze i upravo iz tog razloga brojilo se upućuje u ispitni centar kako bi se utvrdio uzrok neispravnosti. Kada je brojilo ispravno na displeju se očitavaju faze L1, L 2 L 3, pri čemu je L oznaka faze a kada je brojilo neispravno nedostaje neka od ovih faza što je za njih razlog da izvrše zamjenu brojila. Na ovom reonu u jednom periodu on je vršio očitavanje potrošnje električne energije, a ko je očitavao u ovom periodu ne može se izjasniti. Iz iskustva zna da kada vrši očitavanje potrošnje električne energije, njegova obaveza je da izvrši spoljašnji pregled brojila i da konstatuje neke vidljive nedostatke u smislu oštećenja, nedostatka plombi i tome slično, da izvrši očitavanje više i niže tarife električne energije i da konstatuje neke vidljive nedostatke u radu brojila, a jedan od tih nedostataka jeste i kada je isključena neka od faza. O tim neispravnostima samo obavještava svoje pretpostavljene, a koji nalog će oni dalje izdavati , ne može da zna jer to ne spada u opis njegovih poslova. Kada on vrši očitavanje potrošnje to radi od 22. do kraja mjeseca , a kao što je naveo on je dužan da uočene nepravilnosti prijavi i reakcija pretpostavljenih može da uslijedi nakon što se završi očitavanje, odnosno nakon završetka tog mjeseca. Zbog proteka vremena ne može se sjetiti da li su prilikom zamjene na brojilu uočili mehanička oštećenja ili neko neovlašćeno djelovanje na plombe, a da su to utvrdili sigurno je da bi to i konstatovali na zapisniku. Ne može da na osnovu spoljašnjeg pregleda brojila utvrdi koji je uzrok za to što na displeju nije očitana neka faza, posebno ako se ima u vidu da pregledom brojila ne utvrdi bilo kakva oštećenja koja bi ukazivala na neko nezakonito djelovanje na brojilu. Ni orjentaciono se ne može izjasniti o periodu kada je vršio očitavanje potrošnje električne energije u reonu u kome se nalazi predmetni kafe bar. Kada je u pitanju očitavanje električne energije oni imaju takozvane čitačke liste u kojima upisuju potrošnju električne energije, a ukoliko se utvrdi neki nedostatak na brojilu postoji poseban formular koji se popunjava i o tome obavještava preduzeće.

Svjedok P. M. je u svom iskazu naveo da je otac P. R. koja ima prebivalište u Londonu, a njena maloljetna djeca Đ. D. i ... su formalni vlasnici poslovnog prostora - kafe bar „...“. S obzirom da njegova kćerka živi u Londonu kod njega se nalazi dokumentacija vezana za zakup poslovnog prostora i prema Ugovorima o zakupu navodi da je 24.07.2003. godine ovaj lokal izdat u zakup J. R., da je dana 27.08.2004. godine isti izdat M. D. , 18.05.2005. godine S.B. i 22.08.2008. godine B. G.u. Svi navedeni ugovori su ovjereni u Osnovnom sudu u Baru. Za vrijeme trajanja svih ovih ugovora nije imao saznanje od ED Bar da je na brojilima postojala neka nezakonitost.

Iz izvještaja Zavoda za metrologiju o ispitivanju originalnosti žigova i ispravnosti rada brojila električne energije br. 03-660/3-6 od 27.08.2010. godine je utvrđeno da je ispitivanjem utvrđeno da brojilo ne ispunjava propisane metrološke zahtjeve jer su na njemu postavljeni falsifikovani žigovi, a brojilo ne registruje utrošenu energiju na drugoj fazi S.

Iz zapisnika ED Bar o kontroli mjernog mjesta br. 15533 od 16.02.2010. godine je utvrđeno da su isti sačinili radnici ED Bar, R. G. i P. I., naveli su podatke o kupcu, o mjernom mjestu, stanje mjernog mjesta i naveli da na navedeno brojilo nema oznake faze L2, a na dovod i dovod brojila su prisutne sve tri faze.

Iz zapisnika ED Bar o zamjeni brojila br.71772 od 16.02.2010. godine je utvrđeno da je kod potrošača kafe „...“, vlasnik P. R., zakupac B. G. izvršena zamjena brojila.

Iz potvrde ED Bar od 12.09.2007. godine o demontiranom mjernim uređajima je utvrđeno da je kod potrošača kafe „...“, vlasnik P. R., zakupac B. G., izvršeno demontiranje mjernog uređaja i da je ugrađeno privremeno brojilo aktivne-reaktivne energije.

Iz energetske kartice ED Bar za period od 1.01.2007. godine do 12.04.2011. godine je utvrđena potrošnja električne energije za navedeni period.

Iz obračuna neovlašćeno preuzete električne energije ED Bar br. 4101-2380 od 20.05.2011. godine je utvrđeno da je dug 6.080,00 €.

Iz nalaza i mišljenja sudskog vještaka elektro struke R. L. od 17.10.2012. godine je utvrđeno da je u poslovnom objektu kafe baru „...“, koji se nalazi u ul. Vladimira Rolovića bb, Opština Bar, čiji je vlasnik P. R., a zakupac B. G., neovlašćeno preuzimana neregistrovana električna energija preko brojila električne energije, marke „Landis&Gyr“ broj 88842710 na sledeći način: nakon raskidanja državnih plombi i skidanja poklopca brojila, najvjerovatnije je mehanički djelovano na mjerni sistem brojila tako da se električna energija, preuzeta preko faze L2, više nije registrovala. Poklopac brojila je vraćen i umjesto originalnih državnih plombi postavljene su falsifikovane. Vrijednost neregistrovane neovlašćene potrošnje iznosi 1.068,15 €.

Iz ugovora zaključen dana 24.07.2003. godine između P. R. i J. R. ovjeren u Osnovnom sudu u Baru pod brojem OV I br.6266/03 od 24.07.2003. godine je utvrđeno da je zakupac J.R., poslovni prostor vlasništvo zakupodavca Đ.D. i A., čiji je zakonski zastupnik majka P. R., zakupio na period od 01.08.2003. godine do 31.12.2004. godine, uz mjesečnu zakupninu od 250,00 € i ugovorom se obavezao da uredno plaća i druge troškove proizašle korišćenjem predmetnog prostora ( struje, vode, komunalije i sl. )
Iz ugovora zaključen dana 27.08..2004. godine između P. R. i M. D. ovjeren u Osnovnom sudu u Baru pod brojem OV I br.9922/04 od 30.08.2004. godine je utvrđeno da je zakupac M. D., poslovni prostor vlasništvo zakupodavca Đ. D.i A., čiji je zakonski zastupnik majka P. R., zakupila na neodređeno vrijeme uz mjesečnu zakupninu od 250,00 € i ugovorom se obavezala da uredno plaća i druge troškove proizašle korišćenjem predmetnog prostora ( struje, vode, komunalije i sl. )
Iz ugovora zaključen dana 18.05.2005. godine između P. R. i S. B. ovjeren u Osnovnom sudu u Baru pod brojem OV I br.4279/05 od 18.05.2005. godine je utvrđeno da je zakupac S. . poslovni prostor vlasništvo zakupodavca Đ.D. i A., čiji je zakonski zastupnik majka P. R., zakupio na neodređeno vrijeme uz mjesečnu zakupninu od 250,00 € i ugovorom se obavezao da uredno plaća i druge troškove proizašle korišćenjem predmetnog prostora ( struje, vode, komunalije i sl. )
Iz ugovora zaključenog dana 22.08.2008. godine između P. R. i B. G.a ovjeren u Osnovnom sudu u Baru pod brojem OV I br.5805/08 od 21.08.2008. godine je utvrđeno da je zakupac B. G., poslovni prostor vlasništvo zakupodavca Đ.D. i A., čiji je zakonski zastupnik majka P. R., zakupio na neodređeno vrijeme uz mjesečnu zakupninu od 250,00 € i ugovorom se obavezao da uredno plaća i druge troškove proizašle korišćenjem predmetnog prostora ( struje, vode, komunalije i sl. )
Vještak elektro struke R. L. je na pretresu dana 05.06.2013. godine naveo da u svemu ostaje pri nalazu i mišljenju od 17.10.2012. godine s tim što dodaje da ja prilikom izrade nalaza i mišljenja nije imao neposredan uvid u predmetno brojilo već je mišljenje formirao na osnovu podataka koji se nalaze u spisima predmeta. U slučaju potrebe on će izvršiti uvid u predmetno brojilo, a u cilju otklanjanja svake sumnje predlaže da se uvid izvrši na glavnom pretresu kako bi se brojilo nalazilo u onom stanju u kojem ga ja preuzeo u ED Bar.

Vještak R.L. je na pretresu dana 03.07.2013.godine naveo da je u preduzeću Elektrodistribucija Bar preuzeo predmetno brojilo. Predmetno brojilo je otvorio i konstatovao da :na brojilu postoje dvije olovne plombe , po jedna u gornjem desnom i gornjem lijevom uglu brojila. Plombama je plombiran poklopac mjernog sistema brojila. Na plombama sa jedne strane stoji oznaka simbol vage, a iznad MNE, a sa druge strane trougao u obliku štita sa oznakama 1-11, a ispod 07. Jedna plomba je vidno oštećena dok za drugu se ne može decidno izjasniti. Za ovim je sudu predao predmetne olovne plombe, a da bi se to uradilo potrebno je skinuti po jedan zavrtanj. Da bi se poklopac mogao skinuti potrebno je skinuti poklopac priključnih stezaljki koji se po pravilu plombiraju sa dvije plombe sa dva zavrtnja. Navedene plombe se ne nalaze na brojilu. Nakon raskidanja plombi, odvrtanja zavrtanja i skidanja poklopca mjernog sistema vrši uvid u štampanu ploču i konstatuje da je od tri otpornika koji se nalaze po sredini štampane ploče, a od kojih svaki pripada po jednoj fazi sukcesivno L1, L2, L3, nema srednje koji pripada fazi L2. U ovakvoj situaciji električna energija se normalno preuzima preko brojila, ali električna energija preuzeta preko faze L2 se ne registruje. Na pitanje branioca da se izjasni o tome o kakvom oštećenju se radi na plombi kojom je obezbijeđen poklopac navodi da je u pitanju mehaničko oštećenje. Konstatuje i to da je naknadno primijetio da je poklopac priključnih stezaljki takođe oštećen na način što je na dva mjesta izvršeno uklanjanje plastike polukružnog oblika. Navedena oštećenja su takve prirode da se bez skidanja poklopca brojila ne može djelovati na mjerni sistem brojila, odnosno ne može se ukloniti otpornik sa faze L 2.

Iz dopisa ED Bar br. 4101-900/2 od 18.09.2013. godine je utvrđeno da nije vršena kontrola mjernog mjesta koje se nalazi u kafe baru „...“ u periodu od 12.09.2007.godine pa do 16.02.2010.godine, tako da za taj period nemaju zapisnik o kontroli mjernog mjesta, osim dva koja su sudu dostavljena i koji se nalaze u spisima predmeta i to jedan od 12.09.2007.godine i drugi od 16.02.2010.godine.

Iz nalaza i mišljenja Forenzičkog centra o trasološkom vještačenju br. 61-244/13-2-3465 od 25.12.2013. godine je utvrđeno da na osnovu trasološkog vještačenja, konstatuje da dostavljeni olovni žigovi ( plombe) koje su izuzete sa spornog brojila, nijesu autentični tj. njihove opšte i individualne karakteristike, nijesu podudarne sa karakteristikama originalnog žiga koji je dostavljen od strane Metrološkog zavoda. Sporni žigovi ( plombe ) su utisnuti istim utiskivačem- alatom.

Iz dopisa Forenzičkog centra Danilovgrad br. 61-244/13-2-3465 od 20.02.2014. godine je utvrđeno da dostavljeni olovni žigovi ( plombe) koje su izuzete sa spornog brojila, nijesu autentični tj. njihove opšte i individualne karakteristike, nijesu podudarne sa karakteristikama originalnog žiga koji je dostavljen od strane Metrološkog zavoda i jasno se nameće zaključak da sporne plombe sa predmetnog brojila nijesu utisnute istim utiskivačem kojim je utisnuta nesporna plomba koja je dostavljena od strane Metrološkog zavoda.

Iz izvoda iz KE na ime okrivljenog UP CB Bar br. 19-03/1-245 /13- 3505/2 od 20.05.2013. godine je utvrđeno da nije osuđivan.

Iz dopisa ED Bar br. 4101-2645 od 05.06.2014.godine je utvrđeno da u vremenskom periodu od 16.11.2009.godine pa do 16.02.2010.godine , prema podacima iz čitalačkih listi, očitavanje potrošnje el.energije u ugostiteljskom objektu „...“ u ul. Vladimira Rolovića bb, vršio je zaposleni u ED Bar G. R..

Uvidom u čitalačku listu ED Bar za period od novembra 2009.godine do februara 2010.godine je utvrđeno da je u ugostiteljskom objektu „...“ u ul. Vladimira Rolovića bb redovno očitavana potrošnja električne energije po višoj i nižoj tarifi.

Ocjenom izvedenih dokaza nije dokazano da je okrivljeni učinio krivična djela koja mu se stavljaju na teret. Okrivljeni u svojoj odbrani ne priznaje da je učinio krivična djela koja su mu stavljena na teret i navodi se u poslovnom prostoru koji je zakupio redovno očitava potrošnja električne energije i nikada nije bilo primjedbi na ispravnost brojila do dana kada je izvršena kontrola 16.02.2010. godine. Nikakve promjene na brojilu nije vršio ni on niti neko u njegovo ime.

U postupku je utvrđeno da je okrivljeni zakupac poslovnog prostora vlasništvo Đ.D.i A., čiji je zakonski zastupnik majka P. R. i da poslovni prostor koristi za kafe bar. Radnici Elektrodistribucije u Baru su dana 16.02.2010. godine izvršili kontrolu u poslovnom prostoru i utvrdili da električno brojilo marke „Landis&Gyr“ fabrički broj 88842710 nije imalo oznaku faze L2, iako su na odvodu i dovodu brojila prisutne sve tri faze. Radnici ED Bar P. I. i R. G. su od strane preduzeća upućeni da navedenog dana izvrše zamjenu navedenog brojila jer su od preduzeća dobili informaciju da se na brojilu ne očitava faza L2 i kako oba svjedoka navode u svojim iskazima, izvršili su zamjenu brojila.

Nesporno je tokom postupka utvrđena činjenica da je na brojilo mehanički djelovano i to na mjerni sistem brojila tako da se električna energija, preuzeta preko faze L2, više nije registrovala i da je zatim vraćen poklopac brojila i da su umjesto originalnih državnih plombi postavljene falsifikovane. Ovo je utvrđeno iz izvještaja Zavoda za metrologiju o ispitivanju originalnosti žigova i ispravnosti rada brojila električne energije br. 03-660/3-6 od 27.08.2010. godine, kao i nalaza i mišljenja Forenzičkog centra o trasološkom vještačenju, nalaza i mišljenja vještaka elektro struke Rista Lekića od 17.10.2012. godine i njegovog pojašnjenja na glavnom pretresu dana 03.07.2013.godine. Navedeno međutim ne znači i da je uradio okrivljeni.

Iz spisa predmeta nesporno je utvrđeno da je okrivljeni B. G. jedan u nizu zakupaca ovog poslovnog prostora u zadnjih desetak godina i to nakon zakupaca S. B., J. R. i M.D. Sa svim zakupcima je ugovor o zakupu zaključivala zakonski zastupnik maloljetnih vlasnika, njihova majka P. R., dok je svu dokumentaciju čuvao i poslove vezane za zakup obavljao P. M. otac P. R.. P. M. je pred sudom potvrdio da za sve vrijeme zakupa nije imao nikakvo saznanje od ED Bar da je na električnom brojilu postojala neka nepravilnost ili nezakonitost. Takođe, ED Bar je dopisom br. 4101-900/2 od 18.09.2013. godine obavijestila sud da u periodu od 12.09.2007. godine pa sve do 16.02.2010. godine nije sačinila niti jedan zapisnik o kontroli mjernog mjesta, a nesporno je utvrđeno da je okrivljeni B. G. stupio u zakup poslovnog prostora tek dana 22.08.2008. godine. Svjedok R. je naveo u svom iskazu da je on na reonu gdje se nalazi poslovni prostor kafe bar „...“ redovno vršio očitavanje potrošnje električne energije i da je to radio u spornom periodu potvrdilo je i oštećeno preduzeće ED Bar. Pojašnjavajući svoje dužnosti u toku očitavanja potrošnje električne energije naveo je da on izvrši spoljašnji pregled brojila i konstatuje neke vidljive nedostatke u smislu oštećenja, nedostatka plombi i sl., izvrši očitavanje više i niže tarife el. energije i konstatuje neke vidljive nedostatke u radu brojila. Jedan od takvih nedostatak bi bio i kada je isključena neka faza. Uvidom u čitalačku listu ED Bar za period od novembra 2009. godine do februara 2010. godine je utvrđeno da je u ugostiteljskom objektu „...“ u ul. Vladimira Rolovića bb redovno očitavana potrošnja električne energije po višoj i nižoj tarifi. Svjedok R. je pojasnio da bi u slučaju da je postojao neki nedostatak to morao konstatovati na posebnom formularu koji se popunjava i o tome obavještava svoje preduzeće. Sud je od oštećenog preduzeća zatražio takav dokument, međutim, isti su sud obavijestili da njihovo preduzeće nikakvim aktom nije obaviješteno o neispravnosti predmetnog brojila od strane lica koje je uočilo neispravnost brojila i takav akt nije pronađen u njihovom preduzeću. Postojala je obaveza svjedoka R.a da uočene nedostatke na brojilu konstatuje u knjizi čitanja, jer je za neka brojila konstatovao da ne rade, dok je za predmetno brojilo samo naveo stanje više i niže tarife, bez konstatovanja bilo kakvih nedostataka.

Iz navedenog proizilazi da je oštećeno preduzeće imalo informaciju o stanju neispravnosti brojila u ugostiteljskom objektu »...«, koju nije imao svjedok R. čija je obaveza bila da vrši očitavanje potrošnje električne energije i koji je bio dužan da o tome obavijesti preduzeće. Kada radnik ED koji je zadužen da vrši očitavanje električne energije redovno vrši očitavanje potrošnje i ne konstatuje da na brojilu postoje nedostaci, koji su za njega lako uočljivi, a preduzeće nakon toga, pošalje vanrednu kontrolu da vrši zamjenu brojila, to ukazuje da ovlašćena lica u preduzeću znaju da na brojilu postoje nedostaci, a po ocjeni suda radi se o nedostatku na brojilu koji već postoji određeno vrijeme. U konkretnom slučaju sud raspolaže sa dva kontradiktorna dokaza podnosioca krivične prijave. Prvi je čitačka lista iz koje se utvrđuje da na brojilu nema nedostataka, a drugi je zapisnik o kontroli mjernog mjesta kojim su konstatovani nedostaci, a sačinjen je nakon upućivanja radnika ED od strane preduzeća da izvrše zamjenu brojila, dakle, ne kontrolu, već zamjenu, što ukazuje da je preduzeće već imalo informaciju da na brojilu postoje nedostaci, koji zahtijevaju zamjenu brojila. Ukoliko bi se prihvatio kao relevantan prvi dokaz proizilazilo bi da u periodu koji je naveden kao vrijeme izvršenja krivičnog djela nije bilo neovlašćenog oduzimanja električne energije. Međutim, iz drugog dokaza proizilazi da neovlašćena potrošnja postoji, ali da nema dokaza da je ista vršena u periodu koji je naveden u optužnom predlogu. Kako je očitavanje potrošnje vršeno bez konstatovanja očiglednih nedostataka, a nije bilo vanrednih kontrola, neovlašćena potrošnja je mogla nastati i prilikom zakupa od strane ranijih zakupaca, budući da nikada nakon prestanka zakupa nije izvršena kontrola brojila. Za vrijeme zakupa objekta od strane okrivljenog potrošnja električne energije na mjesečnom nivou je bila slična, zavisno od doba godine. Da je nakon određenog trenutka došlo do naglog smanjenja potrošnje, bilo bi očigledno da je u to vrijeme započeto sa neovlašćenom potrošnjom. Ako se ima u vidu stanje potrošnje iz energetske kartice, da je dana 31.08.2008. godine, u mjesecu kada je okrivljeni počeo sa zakupom, potrošnja iznosila 1665 kw, a da je dana 31.01.2010. godine, u mjesecu koji je prethodio zamjeni potrošnja iznosila 1514 kw, jasno je da se radi o ujednačenoj potrošnji, što po ocjeni suda ukazuje da je nedostatak na brojilu koji je konstatovan prilikom zamjene brojila postojao i prije početka zakupa od strane okrivljenog.

Dakle, u postupku je nesporno utvrđeno da je na električnom brojilu marke „Landis&Gyr“, fabrički br. 88842710, izvršeno raskidanje državnih plombi, skidanje poklopca brojila, mehaničko djelovanje na mjerni sistem brojila čime je onemogućeno da se električna energija preuzeta preko faze L 2 registruje i da su nakon vraćanja poklopca brojila postavljene falsifikovane plombe, međutim, iz razloga koji su navedeni nije dokazano da je to uradio okrivljeni B. G., u vrijeme koje je navedeno u optužnom predlogu.

Imajući u vidu naprijed navedeno donijeta je presuda kojom se okrivljeni oslobađa od optužbe na osnovu čl. 373 tč. 2 ZKP.

Na osnovu čl. 239 st. 3 ZKP, oštećena JP Elektroprivreda Crne Gore AD Nikšić – Elektrodistribucija u Baru se radi ostvarivanja imovinsko pravnog zahtjeva upućuje na parnični postupak, jer je sud donio presudu kojom je okrivljeni oslobođen od optužbe.

Odluka o troškovima krivičnog postupka zasniva se na odredbi čl. 230. st.1 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude.

OSNOVNI SUD U BARU

Dana 01.07.2014. godine
Zapisničar S U D I J A
M. M. G. Š.

PRAVNA POUKA:Protiv te presude može se
izjaviti žalba Višem sudu u Podgorici u roku od
8 dana od dana prijema pismenog otpravka.

Žalba se predaje ovom sudu u dva primjerka.

DNA:- 1 x ODT
- 1 x okrivljenom
- 1 x braniocu J. Đ.

- 1 x ED Bar
- u spise