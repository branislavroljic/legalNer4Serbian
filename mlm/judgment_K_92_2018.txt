U IME CRNE GORE
K.br. 92/18
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika suda Novčić Slobodanke kao zapisničara, u predmetu protiv optuženog B.R., koga zastupa J. S., advokat iz P., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 121/18 od 14.08.2018. godine, koju je na ročištu povodom odlučivanja o sporazumu o priznanju krivice zastupala Tanja Čolan Deretić - državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 07.11.2018. godine, donio je
P R E S U D U
Optuženi:

B. R., JMB ..., od oca R. i majke V., rođene J., rođen .... godine u P..., sa prebivalištem u P..., K... broj ..., pismen, završio osnovnu školu, zaposlen, neoženjen, bez djece, lošeg imovnog stanja, državljanin Crne Gore, neosuđivan,
KRIV JE
Zato što je:

Dana 11.07.2018. godine u Podgorici, u ulici K... broj ..., neovlašćeno radi prodaje držao opojnu drogu marihuanu - supstancu proglašenu za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl. list CG" br. 56/12 od 09.11.2012. godine), iako je bio svjestan da postupa neovlašćeno i protivpravno, pa je ti i htio, na način što je u svojoj kući držao navedenu opojnu drogu - marihuanu u količini od 873,194 grama neto mase upakovanu u šest ručno pravljenih zamotuljaka od plastične kese i plastične folije neto mase m1=582,99g, m2=269,80g, m3=6,007g, m4=6,043g, m5=2,020g i m6=6,334 grama kao i vagu za precizno mjerenje "Quick user quide", vagu za precizno mjerenje sve boje, jedno pakovanje PVC kesa, a koju opojnu drogu su ovlašćeni policijski službenici prilikom pretresa navedenog stanja i drugih prostorija pronašli i oduzeli, a ista je bila namijenjena daljoj neovlašćenoj prodaji,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore,
Pa ga sud primjenom citiranih zakonskih odredbi, te odredbi čl. 32, čl. 33, čl. 34, čl. 36, čl. 39, čl. 42, čl. 45, čl. 46. Krivičnog zakonika Crne Gore,
O S U Đ U J E
Na kaznu zatvora u trajanju od 6 (šest) mjeseci, kao glavnu kaznu i novčanu kaznu u iznosu od 1000,00€ ( jedna hiljada eura), kao sporednu kaznu, koju novčanu kaznu je optuženi dužan platiti u roku od 3 (tri) mjeseca po pravosnažnosti presude donijete na osnovu sporazuma o priznanju krivice, na račun budžeta Crne Gore broj 832-7113-04, s tim što ako optuženi ne plati novčanu kaznu u određenom roku, sud će novćanu kaznu zamijeniti kaznom zatvora, tako što će za svakih započetih 25,00€ (dvadesetpet eura) novčane kazne odrediti jedan dan kazne zatvora, s tim da kazna zatvora ne može biti duža od 6 (šest) mjeseci.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMET
ODUZIMA SE opojna droga marihuana i to šest ručno pravljenih zamotuljaka od plastične kese i plastične folije ukupne neto mase 873,194 grama, vagu za precizno mjerenje "Quick user quide" i vagu za mjerenje sive boje, jedno pakovanje PVC kesa, koji predmeti se imaju uništiti po pravosnažnosti presude donijete na osnovu sporazuma o priznanju krivice, kao predmeti upotrebljeni za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju krivice uplati iznos 100,00€ na ime paušala Višem tužilaštvu u Podgorici, a na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 121/18 od 14.08.2018. godine, optuženom B. R. stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 22.10.2018. godine, Više Državno tužilaštvo u Podgorici dostavilo je sudu, zapisnik, zapisnik o pregovaranju i sporazum o priznanju krivice optuženog.

Na ročištu za razmatranje sporazuma, održanom dana 07.11.2018.godine, sud je pročitao dokaze predložene optužnicom i to: Zapisnik o pretresanju stana i drugih prostorija Uprave policije - Grupa za suzbijanje droga Podgorica, Ku.br. 562/2018 od 11.07.2018. godine, potvrdu o privremeno oduzetim predmetima Uprave policije, Grupa za suzbijanje droga Podgorica, Ku.br. 562/2018 od 11.07.2018. godine, potvrdu o privremeno oduzetim predmetima Uprave policije, Grupa za suzbijanje droga Podgorica, Ku.br. 562/2018 od 11.07.2018. godine, Izvještaj o hemijskom vještačenju Forenzičkog centra Danilovgrad broj 3302/18 od 03.08.2018. godine, i izvršio uvid u fotodokumentaciju koja je sastavni dio izvještaja, Zapisnik o pregovaranju, Zapisnik i Sporazum o priznanju krivice od 22.10.2018. godine i Izvod iz kaznene evidencije Ministarstva pravde Crne Gore broj 05/2-72-11165/18 od 11.10.2018. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, na način, vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci kao glavna kazna i novčana kazna u iznosu od 1000,00 (jedna hiljada eura), kao sporedna kazna, srazmjerna stepenu krivice optuženog i težini počinjenog krivičnog djela, a posebno kada se ima u vidu da je optuženi priznao izvršenje krivičnog djela, da se radi o mlađem licu te raniji život optuženog tj. neosuđivanost, koje okolnosti i po ocjeni suda predstavljaju naročito olakšavajuće okolnosti, i opravdavaju ublažavanje kazne optuženom ispod zakonskog minimuma za predmetno krivično djelo, shodno članu 45. i 46. Krivičnog zakonika Crne Gore, te da će se i tako ublaženom kaznom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Shodno odredbi čl. 75. u vezi čl. 300. st. 7. Krivičnog zakonika Crne Gore, optuženom je izrečena i mjera bezbjednosti – oduzimanje predmeta, pa je od optuženog oduzeta opojna droga marihuana- šest ručno pravljenih zamotuljaka od plastične kese i plastične folije ukupne neto mase 873,194 grama, vagu za precizno mjerenje "Quick user quide" i vagu za mjerenje sive boje, jedno PVC pakovanje kesa, a koji predmeti se imaju uništiti po pravosnažnosti presude donijete na osnovu sporazuma o priznanju krivice.

Kako je optuženi oglašen krivim, sud ga je shodno čl. 226. i 229. Zakonika o krivičnom postupku, obavezao na plaćanje troškova krivičnog postupka, paušala u iznosu od 100,00 eura, koje je optuženi dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, u roku od 15 dana po pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 07.11.2018.godine
S U D I J A
Predrag Tabaš
DN-a, po primjerak:

- VDT Podgorica,
-Optuženom,
- Braniocu optuženog,
- A/A.