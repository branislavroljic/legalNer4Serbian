OSNOVNI SUD U BERANAMA

K.br.186 /19
U IME CRNE GORE
Osnovni sud u Beranama, kao prvostepeni, krivični, po sudiji Dubravki Popović, uz sudjelovanje zapisničara Dijane Djurišić, u krivičnom predmetu protiv okrivljenog Ć.. M.. iz B..., zbog krivičnog djela laka tjelesna povreda iz čl. 152. st. 2. u vezi st.1. Krivičnog Zakonika Crne Gore, po optužnom predlogu Osnovnog državnog tužilaštva u B...Kt.br.... od .. godine, nakon održanog usmenog, glavnog i javnog pretresa, u prisustvu zastupnika javne optužbe L... M..., savjetnika ODT- a, u B... i okrivljenog Č...M... , donio je dana ... godine a javno objavio ... godine,
P R E S U D U
Okrivljeni Ć..M... JMBG ..., od oca R... i majke M..., rodjene M..., rodjen ... godine, u B..., sa prebivalištem u naselju T..., O...B..., državljanin Crne Gore, privatnik, oženjen, otac troje djece, sa završenom srednjom školom, srednjeg imovnog stanja, osudjivan presudama O...suda u B... K.br. ... od ... godine po čl.37.st. 2 Krivičnog Zakonika Crne Gore 30 dana zatvora, uslovno za jednu godinu i presudom Kbr. ... od ... godine, zbog krivičnog djela iz 145. st. 2. Krivičnog zakonika Crne Gore.

OSLOBAĐA SE OD OPTUŽBE
Da je :

Dana ... godine, oko 10.30 časova, u naselju .T.. O... B....., sposoban da shvati značaj svoga djela i upravlja svojim postupcima i svjestan svoga djela čije je izvršenje htio i znajući da je isto zabranjeno, lako tjelesno povrijedio oštećenog A...E.... na način što mu je zadao dva udarca pesnicom u predjelu glave,usled čega je pao na tvrdu i neravnu podlogu – sredstvo podobno da tijelo teško povrijedi ili zdravlje teško naruši, kojom prilikom je oštećeni zadobio laku tjelesnu povredu u vidu otoka i oguljotine u predjelu desnog koljena i oguljotine malog prsta desne šake .

Čime bi izvršio krivično djelo laka tjelesna povreda iz čl.152. st. 2. u vezi st. 1. Krivičnog zakonika Crne Gore.

POŠTO nije dokazano da je izvršio krivično djelo za koje je optužen čl.373.st.1.tač.2.ZKP-a.

Oštećeni A... E... se radi ostvarivanja imovinsko pravnog zahtjeva za naknadu štete upućuje na parnicu, shodno čl.239.st.3.ZKP-a.

O troškovima postupka sud će odlučiti posebnim rešenjem čl.227. ZKP-a.

O b r a z l o ž e nj e
Optužnim predlogom O...državnog tužilaštva u B... Kt.br.... od 12.04.2019 godine, okrivljenim Ć.. M... i A... E... , iz B..., stavljeno je na teret da su učinili po jedno krivično djelo laka tjelesna povreda iz čl. 152. st. 2. u vezi st. 1. Krivičnog zakonika Crne Gore.

Okrivljeni A... E.. oglašen je krivim i izrečena mu uslovna osuda za predmetno krivično djelo presudom K.br.... od ... godine, koja je pravosnažna.

Nakon što je presuda naznačenog broja ukinuta u odnosu na okrivljenog Ć.. M..., na glavnom pretresu koji je održan ... godine, zastupnik javne optužbe L... M..., ostao je pri podnesenom optužnom predlogu. U završnoj riječi predložio je sudu da okrivljenog oglasi krivim za krivično djelo laka tjelesna povreda iz čl.152.st.2.u vezi st.1.KZCG i osudi na kaznu u granicama propisanim zakonom a srazmjerno stepenu njegove krivice.

Izjašnjavajući se o navodima iz optužbe, okrivljeni Ć... M... je u svoju odbranu naveo sledeće : da A..E... poznaje dugo jer su komšije, a netrpeljivost medju njima je počela prije nekoliko godina, kada ga je njegov otac M...napao, odnosno udario kamenom zbog čega je i pred sudom odgovarao. Dalje je naveo, da je prije nekoliko dana E... došao do kapije njegove kuče, prijetio da će ih sve pobiti i da će ih sve zapaliti , što su prijavili poliicji. Kritičnog dana ... godine, oko 10,30 časova krenuo je od svoje kuće koja se nalazi u blizini objekta „F...“ i čuo kako neko iza njega ide trčećim koracima. Nije stigao da se okrene a već je zadobio jedan udarac stisnutom pesnicom u pedjelu glave, tačnije u predjelu desne strane lica, nakon čega je A..E... krenuo da mu zadaje udarce stisnutim pesnicama u predjelu nosa, radilo se sigurno o 5 – 6 naizmjeničnih udaraca , ako ne i više dok je pao na tlo. Obzirom da se u tom dijelu grada radi ulica, to je vrlo teško objasniti o kakvoj podlozi se radi,jer su tu umiješani i asfalt i šljunak i zemlja. Naveo je, da nije uspio da mu uzvrati udarce jer je bio potpuno dezorjentisan i sjeća se da je neko prišao da ih razdvoji, ali ne zna ko je to bio, jer je čitav bio od krvi. Kada je uspio da ustane E... mu je rekao „ to ti je za moga oca“. Prije nego je krenuo kući , vidio je E.... u desnoj šaci drži kamen i to malo veći nego što je šaka, i okrenuo mu je leđa i pošao prema kući, te da nije prešao ni 5 – 6 m kada je osjetio udarac u potiljačnom dijelu glave , čuo je da nešto pada, nakon čega je pao na tlo i tu ležao sigurno minut, dva bez svijesti. Potom su se zaustavila vozilom dva roma koja su ga podigla i stavila ga uz jednu ogradu kako bi došao k sebi. Osjećao je nenormalan bol u glavi i pošao do kuće koja je bila na udaljenosti od oko 20 m i kući zaustavio krvarenje, a nije mu bila namjera da prijavljuje policiji. Kasnije je saznao da je A.. E... , nakon što ga je gađao i pogodio kamenom, prvi pošao do policije i prijavio, te da je siguran da ga je A... E...gađao i pogodio kamenom koji je prethodno držao u šaci, jer je nakon udara u potiljačni dio glave čuo da nešto pada, a kasnije vidio kada se osvijestio i kamen pored sebe. Dok je prvi put ležao na tlu A.. E... ga je udario dva puta nogom u predjelu stomaka i doktoru nije pokazao te povrede ali je osjećao bol. Zna da su tu bili prisutni odredjeni ljudi, koji su vidjeli cjelokupni događaj , medjutim njihova tačna imena i prezimena nezna. Ne sjeća se da je A... E.. u nekom trenutku pao na zemlju i nikada ga nije provociorao na bilo koji način i izbjegavao ga je. Dodao je, da je visine 1,78 do 1,80 m težine 87 kg, a A... E...je njegove visine i iste su građe i tjelesne mase. U završnoj riječi izjavio je da nije počinio krivično djelo za koje je optužen i da je to jedini razlog što je izjavio žalbu na raniju presudu a i sam sud je uočio da je prvi napadnut od okrivljenog A... A.... Predložio je da ga sud oslobodi od optužbe jer je porodičan čovjek, otac troje djece i nije izvršio krivično djelo za koje je optužen.

Radi pravilnog i zakonitog presudjenja ove krivično pravne stvari sud je na glavnom pretresu u dokaznom postupku izveo sledeće dokaze : izvršio uvid u Izvještaj ljekara specijaliste O...bolnice u B... br. ...od 28.03.2019 na ime A... E..., u Izvještaje ljekara specijaliste O...bolnice u B... br. ... od 28.03.2019 i br. ... od 29.03.2019 na ime Ć...M..., pročitao nalaz i mišljenje vještaka za sudsku medicinu dr. M...Š... od 11.04.2019 godine , izvršio uvid u dva RTG snimka na ime Ć.. M...od 28.03.2019 godine , pročitao zapisnik sa glavnog pretresa o suočenju okrivljenih od 25.06.2019 godine i izvršio uvid u Uvjerenje iz registra KE M... pravde Crne Gore za okrivljenog Ć... M.. .

Nakon sprovedenog dokaznog postupka, cijeneći navode optužbe, odbranu okrivljenog Ć... M... , te izvedene pobrojane dokaze, cijeneći ih u smislu čl.16 i 370 ZKP-a, sud je stao na stanovištu da činjenice iz činjeničnog opisa izreke presude nijesu dokazane , pa je okrivljenog Ć... M... na osnovu čl.373.st.1.tač.2.ZKP-a, oslobodio od optužbe za krivično djelo laka tjelesna povreda iz čl.152.st.2.u vezi st.1.KZCG pošto nije dokazano da je izvršio krivično djelo koje mu se optužbom stavlja na teret. Odbranu okrivljenog Ć... M... koji se brani da nije izvršio krivično djelo sud je prihvatio jer je u pogledu odlučnih činjenica potvrdjena nalazom i mišljenjem vještaka za sudsku medicinu dr.M... Š... iz koga je utvrdjeno da je zadobio povrede u predjelu čela, korijena nosa , slepoočnog predjela , oguljotinu desnog lakta kao i dvije oguljotine lijeve podlaktice a broj i intezitet ovih povreda u odnosu na povrede oštećenog A... E... i odbrane okrivljenih Ć... i A.. upućuju na zaključak da je napadač u kritičnom dogadjaju bio oštećeni A... E....

Iz medicinske dokumentacije i nalaza i mišljenja vještaka za sudsku medicinu dr.M... Š... utvrdjeno je, da je A.. E... zadobio povrede u vidu otoka i oguljotine u predjelu desnog koljena i oguljotinu malog prsta desne šake a navedene povrede posledica su pada i udara o tvrdu i neravnu podlogu i predstavljaju i pojedinačno i u svom zbiru laku tjelesnu povredu. Ć...M...zadobio je povrede u vidu nagnječenja ( krvni podliv i oguljotina) lijeve strane čela promjera oko 1,5 x 1,5 cm, oguljotinu desne strane korijena nosa promjera oko 1 x 1 cm, krvni podliv desnog slepoočnog predjela promjera oko 3 x 3 cm, oguljotinu desnog lakta promjera oko 1 x 1 cm i dvije oguljotine lijeve podlaktice. Navedene povrede čela, nosa i desne slepoočnice posledica su najmanje dva udarca tupim, teškim i zamahnutim mehaničkim orudjem( moguće pesnica) na odgovarajuće predjele glave, dok je navedena povreda lakta nastala mehanizmom pada i udara o tvrdu i neravnu površinu. Kako nema opisa tačne lokacije dvije oguljotine lijeve podlaktice, to nije moguće tačno opredijeliti da li su iste nastale mehanizmom udara tupinom zamahnutog mehaničkog orudja ili mehanizmom pada na tvrdu i neravnu podlogu. Navedene povrede predstavljaju pojedinačno i u svom zbiru laku tjelesnu povredu.

Nalaz i mišljenje vještaka sud je prihvatio cijeneći da je dat stručno i savjesno od strane kompetentnog stručnjaka.

Kada se nalaz ovog vještaka dovede u vezu sa odbranom okrivljenog Ć...zaključuje se da je A.. E.. prvi napao okrivljenog Ć...sa ledja i zadao mu dva udarca pesnicom u predjelu glave djelujući tako na njegov tjelesni integritet a onda je okrivljeni Ć...pokušavajući da se odbrani rvao se sa oštećenim ali je nakon primljenih udaraca u glavu od oštećenog A.. A.., A... uspio da ga obori na tvrdu i neravnu podlogu kojom prilikom je pri udaru o tvrdu i neravnu podlogu okrivljeni Ć...zadobio oguljotinu desnog lakta dimenzija 1 x 1 cm a sasvim izvjesno i povredu u vidu dvije oguljotine lijeve podlaktice obzirom da iz njegove odbrane proizilazi da je udarce pesnicama primao u predjelu glave . Pri tome i sam oštećeni A... je pao i zadobio lake tjelesne povrede u vidu otoka i oguljotine u predjelu desnog koljena i oguljotinu malog prsta desne šake.

Na glavnom pretresu od .. godine prilikom suočenja, okrivljeni A...E..okrenut licem prema okrivljenom Ć...M... izjavio je „ Ti se mene prvi napao a ja sam se vraćao iz bolnice i išao prema svojoj kući na T....“ dok je okrivljeni Ć... M... okrenut licem prema A...E... izjavio ,,Ti si mene prvi napao i udario.“
Pri ovako utvrdjenom činjeničnom stanju sud zaključuje da teza optužbe nije potvrdjena dokazima izvedenim na glavnom pretresu. Optužbom se stavlja na teret okrivljenom Ć... M...da je izvršio krivično djelo laka tjelesna povreda iz čl.152.st.2.u vezi st.1.Krivičnog Zakonika Crne Gore i da je oštećenom A...E... zadao dva udarca pesnicom u predjelu glave usled kojih udaraca je oštećeni pao na tvrdu i neravnu podlogu –sredstvo podobno da tijelo teško povrijedi ili zdravlje teško naruši kojom prilikom je zadobio laku tjelesnu povredu u vidu otoka i oguljotine u predjelu desnog koljena i oguljotinu malog prsta desne šake. Medjutim, nasuprot navodima optužbe, u medicinskoj dokumentaciji nijesu konstatovane nikakve povrede oštećenom A...E... u predjelu glave iako se istoga dana javio na pregled ljekaru a one bi logično morale postojati da je zaista zadobio dva udarca pesnicom u predjelu glave i da je od tih udaraca oboren. Odbrana okrivljenog Ć..., intezitet njegovih povreda i nalaz i mišljenje vještaka za sudsku medicinu dr.M... Š... ukazuju na hronologiju dogadjaja kakvu je u pogledu odlučnih činjenica predstavio okrivljeni Ć... M... . Okrivljeni i oštećeni su bili u lošim odnosima od ranije. Dana ... godine, oštećeni A... E... prvi je napao okrivljenog Ć... i to s ledja što isti nije očekivao , već je čuvši korake okrenuo se, ali je odmah uslijedio udarac pesnicom u glavu od strane okrivljenog A... a zatim i drugi udarac u predjelu glave. Zatim je došlo do rvanja izmedju njih ali je oštećeni .A ...koji je znatno mladji od okrivljenog Ć... uspio da okrivljenog Ć... obori na tvrdu i neravnu podlogu i pri tom i sam pao, što je za posledicu imalo udar o tvrdu i neravnu podlogu usled čega je okrivljeni A... zadobio laku tjelesnu povredu - oguljotinu i otok desnog koljena i oguljotinu malog prsta desne šake a okrivljeni Ć.. laku tjelesnu povredu u vidu nagnječenja - krvnog podliva i oguljotine lijeve strane čela. promjera oko 1,5 x 1,5 cm , oguljotine desne strane korijena nosa, promjera oko 1 x 1 cm, krvnog podliva desnog slepoočnog predjela promjera oko 3 x 3 cm, oguljotinu desnog lakta promjera oko 1x1 cm i dvije oguljotine lijeve podlaktice, što je utvrdjeno iz nalaza i mišljenja vještaka za sudsku medicinu dr.M... Š.....

Sud je u ponovnom postupku imao u vidu primjedbe iz ukidnog rešenja pa na osnovu raspoloživih dokaza , medicinske dokumentacije i nalaza i mišljenja vještaka za sudsku medicinu, kao i odbrana okrivljenih zaključuje da teza optužbe kojom se okrivljenom stavlja na teret krivično djelo laka tjelesna povreda iz čl.152.st.2.u vezi st.1.KZCG nije potvrdjena izvedenim dokazima, već je optužba ostala zasnovana na pretpostavci da je oštećenom A... E... povrede nanio okrivljeni Ć...., zanemarujući činjenicu da udarci u glavu i povreda glave koju je navodno zadobio oštećeni nije konstatovana u medicinskoj dokumentaciji a naročito da je oštećeni u kritičnom dogadjaju bio napadač koji je nakon zadatih udaraca okrivljenom Ć.... u glavu , kratko vrijeme rvao se sa njim pri čemu su obojica pali na tvrdu podlogu.Kako sud zasniva presudu na činjenicama i dokazima a ne na pretpostavci to je okrivljenog oslobodio od optužbe za predmetno krivično djelo, na osnovu čl.373.st.1.tač.2.ZKP-a. Medjutim, po mišljenju ovog suda u konkretnom slučaju nema mjesta primjeni instituta nužne odbrane na radnje okrivljenog Ć.... Stoji činjenica da je on napadnut od oštećenog A... pesnicama u glavu a onda je došlo do rvanja izmedju njih ali oštećeni A...kao i okrivljeni pali su na tvrdu i neravnu podlogu koja ima sve karakteristike nepokretne stvari i kao takva nije sredstvo koje bi okrivljeni Ć... mogao upotrijebiti za odbijanje napada protiv oštećenog, već bi to mogao učiniti samo sa pokretnom stvari.

Obzirom da je ranijom presudom K.br.... od 28.06.2019 godine okrivljeni Ć...M... obavezan da solidarno naknadi troškove krivičnog postupka sa okrivljenim A..E...., to će o troškovima postupka u odnosu na okrivljenog Ć... M... sud odlučiti posebnim rešenjem.

Oštećeni A... E.... se radi ostvarivanja imovinsko-pravnog zahtjeva za naknadu štete upućuje na parnicu čl.239.st.3. ZKP-a.

Sa iznijetih razloga odlučeno je kao u izreci presude.

OSNOVNI SUD U BERANAMA

Dana 30.12.2019 godine.

Zapisničar S U D I J A
Djurišić Dijana Dubravka Popović
PRAVNA POUKA: Protiv ove presude nezadovoljna stranka
može izjaviti žalbu u roku od 8 dana od dana prijema iste
Višem sudu u Bijelom Polju a preko ovog suda.