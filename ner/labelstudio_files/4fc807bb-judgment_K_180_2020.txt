OSNOVNI SUD U BERANAMA

K.br.180/20
U IME CRNE GORE
Osnovni sud u Beranama, kao krivični, sudija Dubravka Popović, uz učešće Dijane Đurišić, kao zapisničara, u krivičnom predmetu protiv okrivljenog B.S.a, iz B., zbog krivičnog djela napad na službeno lice u vršenju službene dužnosti iz čl.376 st.3. u vezi st. 1 Krivičnog Zakonika Crne Gore, po optužnom predlogu Osnovnog državnog tužilaštva u B. Kt.br............ od 03.07.2020 godine, nakon održanog glavnog i javnog pretresa, u prisustvu zastupnika javne optužbe, savjetnika M.L., okrivljenog B.S.a i njegovog branioca adv.Č.N.e i oštećenog M.M.a, iz B., donio je dana 02.11.2020 godine, a javno objavio 03.11.2020 godine,
P R E S U D U
Okrivljeni B.S. JMB ........., od oca V. i majke S., rođene B., rođen ........ godine u K., sa prebivalištem u selu P., Opština B., državljanin Crne Gore, pismen, završio SSS, oženjen, otac jednog djeteta, srednjeg imovnog stanja, neosuđivan.

OSLOBAĐA SE OD OPTUŽBE
Da je :

Dana ............2020 godine oko 15,40 časova u ul. „P.“ u B., sposoban da shvati značaj svog djela i upravlja svojim postupcima i svjestan zabranjenosti svog djela čije je izvršenje htio, napao službeno lice policajca CB B. M.M.a, u vršenju poslova kontrole vozača i vozila u saobraćaju, na način što mu je prilikom kontrole putničkog motornog vozila marke „ G. II“ reg. oznaka BA AB ............ vlasništvo D.M., kojim je upravljao osumnjičeni B.S., zbog neispravnosti istog, nakon napisanog prekršajnog naloga i predaje istog, sa desnom rukom zamahnuo u njegovom pravcu uz istovremene riječi ozbiljne prijetnje „Viđećemo se ti i ja M., sigurno ćemo se viđet “.

Čime bi izvršio krivično djelo napad na službeno lice u vršenju službene dužnosti iz čl. 376 st. 3 u vezi st. 1 Krivičnog Zakonika Crne Gore .

POŠTO djelo za koje je optužen po zakonu nije krivično djelo čl.373.st.1. tač.1.ZKP-a.

O troškovima krivičnog postupka sud će odlučiti posebnim rešenjem.

Imovinskopravnog zatjeva za naknadu štete nije bilo.

O b r a z l o ž e nj e
Optužnim predlogom Osnovnog državnog tužilaštva u B. Kt.br............ od 03.07.2020 godine, stavljeno je na teret okrivljenom B.S.u, iz B., da je izvršio krivično djelo napad na službeno lice u vršenju službene dužnosti iz čl.376 st.3. u vezi st. 1 Krivičnog zakonika. Na glavnom pretresu od ...........2020 godine, zastupnik javne optužbe, savjetnik M.L. u završnoj riječi je ostao pri optužbi i predložio sudu da okrivljenog oglasi krivim i izrekne mu kaznu u granicama propisanim zakonom a srazmjerno stepenu njegove krivice.

Oštećeni M.M.o u završnoj riječi je izjavio da se pridružuje krivičnom gonjenju protiv okrivljenog, a ne postavlja imovinsko pravni zahtjev za naknadu štete.

Okrivljeni B.S. ne priznaje izvršenje krivičnog djela, ni krivicu za isto. Tokom postupka u svoju odbranu u bitnom je naveo, da je dana .........2020 godine, oko 15,40 časova, upravljao sa pmv marke “Golf”, vlasništvo D.M., koji se nalazio na mjestu suvozača u istom, a tog dana pošao je da uzme kćerku koja je bila kod ujčevine u selu T., opština A.. Vozilo nije bilo registrovano, a on je zaboravio da uzme vozačku dozvolu i kad je primijetio saobraćajnu policiju u ul. “29 N.” skrenuo je desno kroz Novo naselje, a oni su ga presreli naspram Vojnog odsjeka. Vjerovatno su vidjeli da ih je primijetio i da ih je zaobišao. Policajac Š. mu je zatražio na uvid dokumenta i kazao mu da pođe do policijskog vozila, da se obrati njegovom kolegi M., jer je istekla važnost saobraćajne dozvole, kada je policajac M. upisao prekršajni nalog i upitao ga hoće li da potpiše a on je kazao da neće, iz razloga što je vidio da neki vozači koji su prolazili sa motorima bez kaciga, njih su zaustavljali ali bi ih odmah pustili. Kada je uzeo prekršajni nalog uputio se u pravcu vozila i obratio se M. riječima “ Vidjećemo se M.”, ali ne sa namjerom da prijeti, niti mu je na kraj pameti bilo da se svađa sa policijom, najvjerovatnije je pogrešno shvaćen, te da nije podizao prst desne ruke, niti je povišenim tonom prijetio istom. U tom momentu policajac M. nije reagovao a dok mu je pisao prekršajni nalog, čuo je da je D. M.koji govori “ popišam se u ruke za šta radim ovu godinu”. Dalje je naveo, da mu je žao što se ovo desilo, smatra da je pogrešno shvaćen od strane policajca M. i spreman je da se istom izvini. U završnoj riječi je u potpunosti prihvatio završnu riječ svog branioca. adv. N. Č. koji je izjavio da teza optužnog akta nije dokazana jer ni jednim provedenim dokazom na glavnom pretresu nije utvrdjeno da je okrivljeni izvršio krivično djelo napad na službeno lice u vršenju službene dužnosti iz čl. 376 st. 3 u vezi st. 1 KZ koje mu je stavljeno na teret, te navodi iz optužnog akta nisu potvrdjeni ni iskazom oštećenog M.M.a koji je kritične prilike vršio poslove kontrole saobraćaja.Takođe ni saslušani svjedok Š. H. – policajac koji je kritičnom prilikom bio u smjeni sa oštećenim nije potvrdio navode optužnog akta. Predložio je sudu da okrivljenog oslobodi od optužbe jer se u konkretnom slučaju ne radi ni o apstraktnom napadu, kao i da mu dosudi troškove krivičnog postupka.

Radi pravilnog i zakonitog presudjenja ove krivične stvari sud je u dokaznom postupku izveo sledeće dokaze: saslušao svjedoka- oštećenog M.M.a i svjedoke Š.H. i D.M. i izvršio uvid u izvod iz KE za okrivljenog.

Nakon sprovedenog dokaznog postupka cijeneći navode optužbe, odbranu okrivljenog, te izvedene dokaze, u smislu čl.16. i .370. ZKP-a, a dovodeći ih u vezu jedne sa drugim, sud je stao na stanovište da djelo za koje je optužen B.S. po zakonu nije krivično djelo, pa je istog shodno čl.373.st.1.tač.1.ZKP-a, oslobodio od optužbe za krivično djelo napad na službeno lice u vršenju službene dužnosti iz čl.376 st.3. u vezi st. 1 Krivičnog Zakonika Crne Gore. Pri tome, sud je našao da je odbrana okrivljenog u svemu jasna i uvjerljiva jer ni jedan dokaz izveden u toku krivičnog postupka nije mogao potvrditi tezu optužbe, da je okrivljeni uputio oštećenom riječi ozbiljne prijetnje, kao ni da je na strani okrivljenog postojao umišljaj, odnosno svijest da prijeti oštećenom.

Iz iskaza svjedoka – oštećenog M.M.a proizilazi, da je dana ........2020 godine, oko 15,40 časova, sa kolegom Š. H. vršio redovne poslove i zadatke, kontrolu vozila i vozača u ul. P.u B. kada su primijetili pmv marke Golf reg. br. BA AB ......... i taj vozač kada ih je vidio skrenuo je udesno i zaobišao patrolu, vjerovatno jer nije bio ispravan i oni su pošli za njim. Kada su ga zaustavili takođe u P. ulici za volanom je upravljao B.S., a suvozač je bio D. M., a pozadi su bile dvije žene sa djetetom. Prilikom kontrole utvrđeno je da je p.m.v. istekla važnost saobraćajne dozvole dana .........2020 godine i da vozač kod sebe nije posjedovao vozačku dozvolu. Tada je B. saopštio da će preduzeti službenu radnju, tačnije da će sačiniti prekršajni nalog, a nakon ispisanog naloga B. je odbio da potpiše nalog, jer mu je sa mjesta suvozača D. M.saopštio da ništa ne potpisuje. Tada je B.uputio ozbiljne riječi prijetnje povišenim glasom, digao je desnu ruku u kojoj je držao ispisan prekršajni nalog rekavši “viđećemo se ja i ti za ovo’’, klimajući glavom, ,,Viđećemo se M.”, što je kod njega, bez obzira što je policajac tolike godine izazvalo osjećaj ugroženosti i nelagode, jer svoj posao obavlja profesionalno i stručno. Ne zna koji je razlog bio da se okrivljeni tako ponaša prema njemu, a vjerovatno kada mu je D. rekao ,, Ne potpisuj nalog,’’ i kada je D. izašao iz vozila i uputio riječi “pičke jedne pišam vam se na uniformu” i vratio se na mjesto suvozača. Ponovio je da je B. uputio riječi prijetnje “Viđećemo se ja i ti za ovo, sigurno M.”, gestikulirao je rukama u pravcu njih, odnosno njega, a bio je udaljen od njega oko 2-3 metra. Istakao je da nikada nije imao problema sa nekom strankom, a momka je prvi put vidio u životu, a radi u policiji već 28 godina.

Iz iskaza svjedoka Š.H., proizilazi da je sa kolegom M.M.om vršio redovne poslove i zadatke, kontrolu vozila i vozača u ul. P. u B. i da su primijetili pmv marke G.reg. br. BA AB .......... i taj vozač kada ih je vidio skrenuo je udesno i zaobišao patrolu, vjerovatno jer nije bio ispravan i oni su pošli za njim. Kada su ga zaustavili takođe u P. ulici za volanom je upravljao B.S., a suvozač je bio D. M.a pozadi su bile dvije žene sa djetetom. Prilikom kontrole utvrđeno je da je p.m.v. istekla važnost saobraćajne dozvole dana ........2020. godine i da vozač kod sebe nije posjedovao vozačku dozvolu. Tada je kolega M. saopštio B. da će preduzeti službenu radnju, tačnije da će sačiniti prekršajni nalog, a nakon ispisanog naloga B.S. je odbio da potpiše nalog, jer mu je sa mjesta suvozača D. M. saopštio da ništa ne potpisuje, a to je čuo jer se nalazio ispred policijskog auta. Tada je B. bez ikakvog razloga uputio riječi prijetnje povišenim tonom, digao je desnu ruku u kojoj je držao ispisan prekršajni nalog rekavši mu “Vidjećemo se ja i ti za ovo sigurno, vidjećemo se ja i ti M.”. Koji je razlog bio da se ovako ponaša prema kolegi M. on nije mogao da kaže, jer je kolega postupao profesionalno. B. je prvo bio miran dok je kolega M. pisao prekršajni nalog, sve dok D. M. nije izašao iz vozila i uputio im riječi “pičke jedne pišam vam se na uniformu” i vratio se na mjesto suvozača. Tada je prišao vozilu i saopštio D. da će biti priveden, na šta je isti odgovorio “šta je, šta je” i počeo je da se opire, tada ga je uhvatio za ruku i uveo ga u policijsko vozilo, a B. su rekli da dođe u stanicu policije, jer su mu u autu bile dvije žene i dvoje djece.

Iskaze oštećenog M.M.a i svjedoka Š., njegovog kolege sud je prihvatio kao jasne, objektivne i uvjerljive. Iz istih se zaključuje da je okrivljeni uputio oštećenom riječi : Vidjećemo se ja i ti za ovo sigurno, M..’’
Dovodeći u vezu odbranu okrivljenog koji priznaje da je oštećenom kazao ,,Vidjećemo se M.,’’ zaključuje se da je okrivljeni iznoseći svoju odbranu prećutao ostatak rečenice i riječi koje je kritičnom prilikom kazao oštećenom, a razlog tome je strah od odgovornosti. Medjutim, sve prethodno navedene riječi koje je okrivljeni uputio oštećenom ne predstavljaju prijetnju koja znači stavljanje u izgled nekog zla, jer prijetnja mora da bude odredjena, ozbiljna i konkretna. Sama sadržina rečenice koju je izgovorio okrivljeni “Vidjećemo se ja i ti za ovo sigurno, vidjećemo se M.”, upućuje na zaključak da se ne radi o prijetnji u krivično pravnom smislu, jer okrivljeni ovim riječima nije stavio u izgled da će napasti na tjelesni integritet oštećenog, niti je nagovijestio neposrednu upotrebu sile prijetnjom da će napasti na život ili tijelo oštećenog. Ovakva izjava se ne može smatrati prijetnjom, već se mora reći šta je to tačno i šta će to učiniti, ona mora biti ozbiljna i ostvariva i takva da kod lica kome je upućena izazove osjećaj straha i ugroženosti.

Svjedok D.ć M., u iskazu je naveo da se dana ...........2020 godine, oko 15,40 časova, nalazio na mjestu suvozača u svom p.m.v. marke “Golf II” kojim je upravljao njegov drug B.S., a u autu pored nijh dvojice su bili S. supruga M. Č. i njegova supruga S., kada ih je u P.ulici zaustavila patrola saobraćajne policije, od kojih poznaje službenika M.M.a. Zaustavili su njhovo vozilo, izvršio je kontrolu i obratio se S.rekavši da mu je istekla važnost vozačke dozvole, da vozilo nije registrovano i da će mu ispisati prekršajni nalog. On je sve vrijeme bio u autu i primijetio je da je veliki broj vozila prošao, ali su samo njih zaustavili i on je tada, brži jezik od pameti, rekao M. “Popišam ti se u ruke pustio si četvoro vozila i motor, pa ne zaustavljaš, a nas si zaustavio”. Tako mu je to izletjelo i zbog toga je kažnjen kod sudije za prekršaje 500 €. Nije čuo da je S. uputio bilo kakve riječi prijetnje M., samo što mu je rekao nakon ispisanog prekršajnog naloga bez ikakve prijetnje “viđećemo se”. Pojasnio je da kada je opsovao, Š. policajac ga je izvukao iz auta rekavši mu “sad sam ti jebao mater, da je onaj zakon kao nekad, pa bi ti znao kako da se ponašaš”. Po njegovom mišljenju B. se korektno ponašao prema policiji i ne zna zbog čega mu je podnijeta krivična prijava.

Iskaz ovog svjedoka se ne razlikuje mnogo od iskaza oštećenog i svjedoka Š., osim što je svjedok prećutao da je okrivljeni oštećenom kazao ,, vidjećemo se za ovo sigurno,’’a to je po mišljenju ovog suda učinio kako ne bi okrivljenog doveo u nezavidan položaj.

U konkretnom slučaju nijesu ispunjeni zakonski uslovi neophodni za postojanje krivičnog djela napad na službeno lice u vršenju službene dužnosti iz čl.376.st.3.u vezi st.1.Krivičnog Zakonika Crne Gore. Polazeći od toga da je zaštitni objekat ovog krivičnog djela državni organ, odnosno nesmetano funkcionisanje istog koje se ogleda i u obavljanju službenih radnji od strane za to ovlašćenih lica, to po mišljenju ovog suda prethodno navedene riječi koje je okrivljeni uputio oštećenom, ne predstavljaju radnju izvršenja krivičnog djela napad na službeno lice iz čl.376.st.3.u vezi st.1.KZCG.

Valja istaći da je sud imao u vidu da je oštećeni u iskazu naveo kako je zbog riječi okrivljenog osjetio ugroženost i nelagodu pa bi eventualno moglo biti govora o krivičnom djelu ugrožavanje sigurnosti iz čl.168 KZCG, koje spada u grupu krivičnih djela protiv sloboda i prava čovjeka i građanina, a djelo koje se optužbom stavlja na teret okrivljenom spada u grupu krivičnih djela protiv državnih organa, ali sud nije ovlašćen da u konkretnom slučaju mijenja činjenični opis optužbe, niti da okrivljenog oglasi eventualno krivim za krivično djelo iz grupe krivičnih djela protiv sloboda i prava čovjeka i građanina, jer bi time prekoračio optužbu. Pri ovako utvrdjenom činjeničnom stanju, sud je okrivljenog oslobodio od optužbe na osnovu čl.373.st.1.tač.1.ZKP-a, pošto djelo za koje je optužen po zakonu nije krivično djelo.

O troškovima postupka sud će odlučiti posebnim rešenjem shodno čl.227. ZKP-a
Imovinsko pravnog zahtjeva za naknadu štete nije bilo.

Sa iznijetih razloga odlučeno je kao u izreci presude.

OSNOVNI SUD U BERANAMA.

Dana 03.11.2020 godine.

Zapisničarka S U D I J A
Dijana Đurišić Dubravka Popović
PRAVNA POUKA:

Protiv ove presude nezadovoljna stranka ima
pravo žalbe u roku od 8 dana od dana prijema
iste i to Višem sudu u B. Polju, a preko ovog suda.