OSNOVNI SUD U ROŽAJAMA

K.br. 98/11
U IME NARODA
OSNOVNI SUD U ROŽAJAMA, kao prvostepeni krivični sud i to sudija Milosav Zekić, kao sudija pojedinac, uz učešće zapisničara Azre Dacić, rješavajući po privatnoj krivičnoj tužbi od 25.05.2011.g. privatnog tužioca K. R. iz Kalača, Opština Rožaje, podnijeta protiv optuženog K. E. iz Kalača, Opština Rožaje, zbog krivičnog djela uvrede iz čl. 195. st. 2. Krivičnog zakonika, nakon održanog glavnog i javnog pretresa u prisustvu privatnog tužioca i optuženog, dana 29.08.2011.g. donio i javno objavio

P R E S U D U
Optuženi K. E. JMBG . od oca I. i majke I.rodj. B.rodjen . u Kalače, Opština Rožaje, gdje i živi, drž. CG, pismen, završio srednju školu, zaposlen u SZR "Masiv", prima platu u iznosu od 300,00 eura, oženjen, otac 2 maloljetne djece, nije odslužio vojni rok, siromašnog imovnog stanja, neosudjivan,
OSLOBADJA SE OD OPTUŽBE
Da je,
dana 10.03.2011.g. u mjestu zv. Kalače, Opština Rožaje, uputio na javnom skupu uvredljive riječi "ovi što su pravili ovaj grob su neljudi i lažovi, ti lažove, lopove, stid te bilo, djubre jedno",
-čime bi izvršio krivično djelo uvrede iz čl. 195. st. 2. Krivičnog zakonika,
-Jer djelo za koje je optužen nije krivično djelo.

Obavezuje se privatni tužilac da plati ovome sudu na ime troškova krivičnog postupka iznos od 25,00 eura u roku od 15 dana po pravosnažnosti ove presude.

O b r a z l o ž e nj e
Privatni tužilac K. R. iz Kalača, Opština Rožaje dana 25.05.2011.g. podnio je ovome sudu privatnu krivičnu tužbu, protiv optuženog K. E. iz Kalača, Opština Rožaje, zbog krivičnog djela uvrede iz čl. 195. st. 2. Krivičnog zakonika (KZ).

Na glavnom pretresu privatni tužilac je ostao pri podnijetoj privatnoj krivičnoj tužbi, te je predložio da sud optuženog oglasi krivim zbog krivičnog djela koje mu je stavljeno na teret i da ga osudi na kaznu po zakonu.

Odlučujući o podnijetoj privatnoj krivičnoj tužbi, sud je našao da u konkretnom slučaju djelo koje je optuženom stavljeno na teret nije krivično djelo, pa je istog oslobodio od optužbe primjenom čl. 363. st. 1. tač. 1. Zakonika o krivičnom postupku (ZKP).

Naime, čl. 133. Krivičnog zakonika propisano je da se na učinioca krivičnog djela primjenjuje zakon koji je važio u vrijeme izvršenja krivičnog djela, a ako je poslije izvršenja krivičnog djela izmijenjen zakon, jednom ili više puta, primijeniće se zakon koji je najblaži za učinioca.

Članom 8. Zakona o izmjenama i dopunama Krivičnog zakonika (Sl. list Crne Gore br. 32/11 od 01. jul 2011.g.) propisano je da se čl. 195. (krivično djelo uvreda) briše, što znači da navedeno djelo nakon izmjena Krivičnog zakonika više nije krivično djelo i da je Zakon o izmjenama i dopunama Krivičnog zakonika blaži zakon koji se primjenjuje na učinioca-optuženog.

Pošto je u konkretnom slučaju poslije izvršenja krivičnog djela izmijenjen Krivični zakonik koji je blaži za učinioca, jer je istim brisano krivično djelo uvrede, to samim tim djelo koje je optuženom stavljeno na teret nije krivično djelo, pa je sud istog oslobodio od optužbe primjenom čl. čl. 363. st. 1. tač. 1. ZKP.

Shodno čl. 200. u vezi čl. 199. st. 1. ZKP obavezao privatnog tužioca da plati ovome sudu na ime troškova krivičnog postupka iznos od 25,00 eura, koji se odnose na ime takse na presudu obračunate po tarifnom broju 15. Taksene tarife.

Sa izloženog odlučeno je kao u dispozitivu ove presude.

OSNOVNI SUD U ROŽAJAMA, dana 29.08.2011.g.

Zapisničar, S U D I J A,
Azra Dacić s.r. Milosav Zekić s.r.

PRAVNA POUKA: Protiv ove presude može se izjaviti žalba u roku od 8 dana od dana prijema iste i to Višem sudu u Bijelom Polju, a preko ovog suda.