K. br. 635/22
U IME CRNE GORE
Osnovni sud u Podgorici, sudija Ivana Becić, uz učešće zapisničarke Anđele Mitrović, u krivičnom postupku protiv okrivljenog A. P. , zbog krivičnog djela krađa iz čl. 239 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 28.12.2022. godine, donio je
P R E S U D U
Okrivljeni: A. P. , JMB xxxxxxxxxxxxx, od oca J. i majke F., rođene K., rođen xx.x.xxxx. godine u Podgorici, sa prebivalištem u Podgorici - Ulica o. r. br. xxx/x, državljanin Crne Gore, čiji jezik je crnogorski, po zanimanju vozač, oženjen, otac troje djece, pismen, završio srednju školu, lošeg imovnog stanja, neosuđivan.

Kriv je

Što je:

Dana 21. marta 2022. godine, na porodičnoj kući u opštini Tuzi, svjestan svoga djela, čije izvršenje je htio i znajući da je njegovo djelo zabranjeno, u namjeri da sebi pribavi protivpravnu imovinsku korist u iznosu preko 150,00 eura, oduzimao i prisvajao električnu energiju, vlasništvo oštećenog "C. e. s.", čiji se utrošak nije mogao registrovati, na način što je angažovanjem stručnog NN lica, mehanički oštetio električno brojilo sa zadnje strane, neutralisao antitamper, te po sve tri faze zalemio tri otpornika, tako da brojilo nije moglo ispravno da registruje utrošak električne energije, na koji način je sebi pribavio protivpravnu imovinsku korist u iznosu od 2.880,72 eura, za koji iznos je oštetio "Crnogorski elektrodistributivni sistem",
- čime je izvršio krivično djelo krađa iz čl. 239 st. 1 Krivičnog zakonika Crne Gore.

Pa mu sud za navedeno krivično djelo primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 239, čl. 303 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 4 (četiri) mjeseca i istovremeno određuje da se ona neće izvršiti, ako okrivljeni u roku od 1 (jedne) godine po pravosnažnosti presude ne učini novo krivično djelo.

Obavezuje se okrivljeni da plati troškove krivičnog postupka u iznosu od 137,50 eura koji se odnose na ime troškova vještačenja, kao i iznos od 30,00 eura na ime sudskog paušala, a sve prednje u roku od 15 dana od dana pravosnažnosti presude, pod prijetnjom izvršenja.

O b r a z l o ž e nj e
Okrivljenom A. P. je optužnim predlogom Osnovnog državnog tužilaštva Podgorica Kt. br. 835/22 od 12.10.2022. godine stavljeno na teret da je izvršio krivično djelo krađa iz čl. 239 st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 21.12.2022. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni A. P., u vrijeme, mjesto i na način opisan u izreci ove presude učinio krivično djelo krađa iz čl. 239 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa vrstom krivične sankcije prihvatljiv, jer je isti u skladu sa interesima pravičnosti, a krivična sankcija odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani optuženog, a koje je cijenila državna tužiteljka prilikom pregovaranja o vrsti i visini krivične sankcije i to njegove lične prilike, da je otac troje djece, te lošeg imovnog stanja, njegov raniji život, odnosno neosuđivanost, njegovo držanje poslije učinjenog krivičnog djela i s tim u vezi njegovo priznanje, kojim je znatno doprinio bržem i efikasnijem vođenju krivičnog ostupka, pa u odsustvu otežavajućih okolnosti navedene olakšavajuće okolnosti i po nalaženju ovog suda opravdavaju izricanje uslovne osude. Po nalaženju suda prema okrivljenom nije nužno radi krivično pravne zaštite primjeniti kaznu, jer se ne radi o licu koje se tokom ranijeg života bavilo kriminalom, pa se iz tog razloga može očekivati da će upozorenje uz prijetnju kaznom zatvora, kao i uslovljavanje kazne obavezom okrivljenog da, shodno čl. 301 st. 3 u vezi čl. 272 st. 1 tač. 3 Zakonika o krivičnom postupku, uplati novčani iznos od 700,00 eura u humanitarne svrhe u korist NVO "Zagrli srcem Martin i Andrija", Bijelo Polje, na žiro račun xxx-xxxxxxxxxxxxx-xx, što je i učinio, o čemu je dostavio dokaz o uplati, u koji je sud izvršio uvid, dovoljno uticati na istog da više ne vrši krivična djela, pa iz tog razloga sporazum stranaka u pogledu krivične sankcije odgovara interesima pravičnosti, a uslovna osuda koja je izrečena optuženom odgovara svrsi izricanja krivičnih sankcija u smislu čl. 4 st. 2 Krivičnog zakonika Crne Gore.

Okrivljeni je obavezan da plati troškove krivičnog postupka u iznosu od 167,50 eura. Iznos od 137,50 eura odnosi se na ime troškova vještačenja po vještaku elektro struke M. O., a iznos od 30,00 eura na ime paušala kao dijela troškova krivičnog postupka, koji je određen prema trajanju i složenosti postupka i imovnom stanju okrivljenog.

Shodno iznijetim razlozima, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 28.12.2022. godine
ZAPISNIČARKA S U D I J A
Anđela Mitrović Ivana Becić
Dn-a: Po primjerak presude dostaviti:

- ODT Podgorica,
- Okrivljenom,
- Braniocu okrivljenog,
- oštećenom,
- a/a.

Postupljeno dana 28.12.2022. godine
Namještenik suda________________
ZAPISNIČARKA S U D I J A
Anđela Mitrović,s.r. Ivana Becić,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: ___________________