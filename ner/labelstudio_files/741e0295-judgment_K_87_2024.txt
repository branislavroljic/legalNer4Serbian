K.br.87/24/21
U IME CRNE GORE
OSNOVNI SUD U BIJELOM POLjU, sudija Bojana Radović, uz učešće samostalnog referenta zapisničara Koviljke Lješnjak, u krivičnom predmetu protiv okrivljenog P. Lj. iz Bijelog Polja, zbog krivičnog djela teška djela protiv bezbjednosti javnog saobraćaja iz čl.348 stav 1 u vezi čl.339 st.1 Krivičnog zakonika Crne Gore, odlučujući po optužnici Osnovnog državnog tužilaštva u Bijelom Polju Kt.br.181/20 od 07.06.2021. godine, nakon održanog glavnog i javnog pretresa, u prisustvu državnog tužioca u Osnovnom državnom tužilaštvu u Bijelom Polju, M. D., okrivljenog P. Lj. i branioca okrivljenog advokata B. L., dana 19.07.2024. godine, donio je i javno objavio,

P R E S U D U
Okrivljeni P. LJ., JMB ..., od oca D. i majke S., rođene P., rođen 10.08.2000. godine u Bijelom Polju, sa prebivalištem u naselju R., opština Bijelo Polje, neoženjen, pismen, sa završenom srednjom školom, lošeg imovnog stanja, neosuđivan,
Na osnovu čl. 373 st. 1 tač. 2 Zakonika o krivičnom postupku,
OSLOBAĐA SE OD OPTUŽBE
Kojom je predstavljano da je:

Dana 28.10.2018 godine oko 16,20 h, sposoban da shvati značaj svog djela i da upravlja svojim postupcima, ne pridržavajući se saobraćajnih propisa upravljao putničkim vozilom marke O. V. reg. Oznaka ...., vlasništvo P. J., bez vozačke dozvole, a protivno članu 176 st. 1. ZOBS-a na putevima, magistralnim putem iz pravca Ribarevina u pravcu Bijelog Polja, te je dolaskom u četvorokraku raskrsnicu u Ul. III Sandžačke, opština Bijelo Polje, ugrozio saobraćaj i doveo u opasnost život i tijelo ljudi, na način što protivno čl. 40 st.2. ZOBS-a na putevima nije propustio vozilo marke ''A. A.'' reg. Oznaka ..., kojim je svojom kolovoznom trakom upravljao oštećeni K. E., stvarajući prepreku na putanji njegovog kretanja, usljed čega je čeonom središnjom stranom svog vozila udario u čeono-bočnu lijevu stranu vozila ''A. A.'' na njegovoj kolovoznoj traci, kojom prilikom je oštećeni S. H., saputnik u pmv '' A. A.'' zadobio tešku tjelesnu povredu u vidu preloma nadlaktice, a na vozilima je prouzrokovana imovinska šteta, pri čemu je postupao sa eventualnim umišljajem, jer je bio svjestan da tako može ugroziti javni saobraćaj i time dovesti u opasnost život i tijelo ljudi, pa je na to pristao,
-čime bi izvršio krivično djelo teška djela protiv bezbjednosti javnog saobraćaja iz čl.348 stav 1 u vezi čl.339 st.1 Krivičnog zakonika Crne Gore.

-jer nije dokazano da je učinio krivično djelo za koje je optužen.

Troškovi krivičnog postupka padaju na teret budžetskih sredstava i isplaćuju se iz posebnog razdjela budžeta za rad sudova.

O b r a z l o ž e nj e
Optužnicom Osnovnog državnog tužilaštva u Bijelom Polju Kt.br.181/20 od 07.06.2021.godine, okrivljenom P. Lj. je stavljeno na teret izvršenje krivičnog djela teška djela protiv bezbjednosti javnog saobraćaja iz čl. 348 st.1 u vezi čl.339 st. 1 Krivičnog zakonika Crne Gore .

Glavni pretres je zaključen u prisustvu državnog tužioca u Osnovnom državnom tužilaštvu u Bijelom Polju D. M., okrivljenog P. Lj. i njegovog branioca advokata B. L..

Državni tužilac u Osnovnom državnom tužilaštvu u Bijelom Polju je u završnoj riječi ostao pri podnijetoj optužnici , navodeći da je dokazano da je okrivljeni izvršio krivično djelo, u mjesto i na način kako je to opisano u dispozitivu optužnice. Predlažio je da sud okrivljenog oglasi krivim i osudi na kaznu po zakonu.

Okrivljeni je u svojoj odbrani naveo da nije tačno da je upravljao vozilom marke O. V. vlasništvo P. J., u trenutku kada je došlo do saobraćajne nezgode u blizini Petrove crkve. Ne sjeća se tačno ni godine ni mjeseca kada je nezgoda bila, ali se odlično sjeća da je P. J. jednog dana došao ispred njegove kuće kolima, jer su se prethodno dogovorili da dođe po njih da idu da ponesu neku otpad do Rakonja. Sa Ribarevina su pošli J. autom, J. je vozio, a on je sjedio na mjestu suvozača, dok je njegov brat sjedio na zadnjem sjedištu. Došli su do Rakonja, J. je nekom romu prodao metalnu otpad koju je donio i odatle su se vratili na Ribarevine do benziske pumpe, gdje je on u auto sipao gorivo i odatle su pošli prema gradu. Išli su magistralnim putem i kada su se približavali crkvi, J. je rekao da skrene desno prema sudu da ne bi silazili do grada, zbog policije, jer je on maloljetan, a nema vozačku dozvolu. J. ga nije poslušao već je namjeravao da skrene prema crkvi, u kom trenutku je iz suprotnog smjera naišlo drugo vozilo i J. je svojim vozilom udario u to vozilo. Iz J. vozila najprije je izašao J. i počeo da bježi preko magistrale prema sudu. Izašao je i pošao za njim govoreći J. da mora da stane i da ne smije da bježi. Brat je izašao iz auta. J. je stigao nekih 20 m od raskrsnice, pa su se zajedno vratili na mjesto gdje je došlo do nezgode. Vidio je da je suvozač iz vozila u kojem je J. udario sjedio na svom mjestu, a vozač je izašao iz vozila i prišao mu pored vrata da vidi da li je povrijeđen. Potom je izašao i suvozač iz tog auta i čekao je dolazak Hitne pomoći. Nekih 5-6 minuta nakon nezgode stigla je patrola policije. Policajac je pitao ko je vozio auto i J. je tada rekao da je on upravljao vozilom. Naknadno je saznao da je J. htio da promijeni izjavu i da kaže da nije on vozio, ali to nije istina i zbog toga je pitao policajca koji je bio na uviđaju da li je on u zapisniku napisao da je J. vozio, našta mu je poolicajac potvrdno odgovorio. Ponovio je da kritičnom prilikom on nije upravljao vozilom marke O. V., već maloljetni P. J.. U toku vršenja uviđaja za njega i brata O. došao je brat od strica P. M. a za J. njegov otac, ujak i još neki čovjek . Za vrijeme vršenja uviđaja J. je policajcima saopštio da je on vozio i ni jednom nije rekao da nije on vozio. Dok se radio uviđaj J. je bio u policijskom vozilu i nije izlazio.

Okrivljeni je u završnoj riječi u cjelosti prihvatio završnu riječ njegovog branioca, advokata L. B., koji je predložio da sud okrivljenog oslobodi od optužbe, s obzirom da izvedenim dokazima nije dokazano da je izvršio krivično djelo koje mu je stavljeno na teret. Naime, svi saslušani svjedoci nijesu sporili činjenicu da je J. P. priznao da je vozio to auto a i sam je u svojoj izjavi na neki način posredno to priznao činjenicom da je prilikom zaustavljanja vozila u Rakonjama radi prodaje željeza sam sjeo za volan tog vozila, što znači da je upravljao vozilom do predmetne saobračćajne nezgode.

Radi utvrđivanja odlučnih činjenica i donošenja pravilne i zakonite odluke sud je u dokaznom postupku saslušao oštećene S. H. i K. E. i svjedoke P. J., P. O., N. M., M. R., M. N., izvršio uvid u uvjerenje iz kaznene evidencije na ime okrivljenog, izvršio uvid u spise ovog suda Km. Br.4/19 i iz istih posebno pročitao nalaz i mišljenje vještaka saobraćajne struke dr. Č. M. od 12. 12. 2018 godine; medicinsku dokumentaciju na ime S. H.a i to: izvještaj ljekara specijaliste Opšte bolnice Bijelo Polje, broj protokola 12570 od 28. 10. 2018 godine; zapisnik o uviđaju saobraćajne nezgode Uprave policije – CB Bijelo Polje broj 133/2018 od 28. 10. 2018 godine; zapisnik o tehničkom pregledu PMV ''A.'' reg. oznaka ...; izvještaj ljekara specijaliste Opšte bolnice Bijelo Polje, broj protokola 1267 od 28. 10. 2018 godine; zapisnik o tehničkom pregledu PMV O. V. reg. oznaka ...; zapisnik o izvršenoj kontroli prisustva alkohola u organizmu na ime K. E.; zapisnik o izvršenoj kontroli prisustva alkohola u organizmu na ime P. J.;nalaz i mišljenje vještaka sudske medicine dr R. N. od 24. 01. 2019 godine; izvršio uvid u skicu lica mjesta i foto tehničku dokumentaciju br. 133 od 28. 10. 2018 godine i pročitao nalaz i mišljenje vještaka za telekomunikacije Š. S. od 12.09.2019 godine.

Cijeneći odbranu okrivljenog i dokaze pojedinačno i u međusobnoj vezi, shodno čl. 370 Zakonika o krivičnom postupku, sud je zaključio da nije dokazano da je okrivljeni izvršio krivično djelo za koje je optužen.

Na osnovu zapisnika o uviđaju saobraćajne nezgode, nalaza i mišjenja vještaka saobraćajne struke M. Č. i nalaza i mišljenja vještaka dr N. R., datih u predmetu ovog suda Km. br.4/19, koji se odnosi na postupak protiv tada maloljetnog P. J., povodom istog događaja, zaključuje se da je dana 28.10.2018. godine oko 16,20 h, došlo do saobraćajne nezgode na raskrnici u ulici III Sandžačkoj u Bijelom Polju, u kojoj su učestvovali vozilo O. V. reg. oznaka ... i vozilo marke ''A. A.'' reg. oznaka ..., te da je propust za nastanak nezgode na strani vozača vozila O. V. reg. Oznaka NK ..., a da je putnik iz vozila marke ''A. A.'', S. H. zadobio tešku tjelesnu povredu u vidu preloma nadlaktice.

Međutim, ne postoji ni jedan dokaz, na osnovu kojeg bi se moglo na nesumnjiv način zaključiti da je okrivljeni spornom prilikom upravljao vozilom marke O. V. reg. oznaka ...

Okrivljeni je ovo negirao i izjavio da je vozilom upravljao J. P., što je izričito potvrdio i svjedok P. O., a svjedok M. R. je izjavio da je spornom prilikom P. J. uporno ponavljao da je on upravljao vozilom, a to je ponovio i nakon dolaska i u prisustvu svog oca, pa čak i onda kada je M. N., pred J. ocem i policijom rekao da J. nije upravljao vozilom. Dakle, P. J. je i nakon što su ostali upoznati da je poslao poruku N. M.u, ponovio da je on (J.) upravljao vozilom.

Naime, svjedok M. R. je u bitnom izjavio da su tog dana dobili poziv iz dežurne službe da je u ul. III Sandžačke došlo do saobraćajne nezgode, pa su kolega M. N. i on pošli na lice mjesta i zatekli dva vozila koja su učestvovala u toj nezgodi. Na trotoaru sa lijeve strane puta gledano iz pravca Autobuske stanice stajala su trojica mladića i to: J. P., Lj. P. i Lj. brat. Sa druge strane puta bili su K. i još jedan momak. Odmah po dolasku pitali su da li ima povrijeđenih i sjeća se da je jedan od momaka koji su stajali sa desne strane rekao da ima povrijeđen prst ili ruku. Pitali su ko je vozač jednog od vozila i javio se J. P.. Tražili su dokumenta ali nije imao ništa. Desetak minuta nakon toga započeli su da vrše uviđaj i tada je došao J. otac i bio je prisutan čitavo vrijeme dok su bili na licu mjesta. Nakon toga su premjestili vozila do Auto moto društva radi tehničkog pregleda i tu je došlo jedno lice, znam da se preziva N., koji mu se obratio ''gospodine, nije vozio J., nego Lj.“. Tada je pitao J. da li čuje šta taj momak kaže, a J. je na to rekao ''pusti njega šta on priča'' i ostao je pri tome da je on (J.) vozio. Tu je bio svo vrijeme prisutan i J. otac i nekoliko puta je insistirao i pitao J. da se izjasni zbog toga što je taj momak rekao, a u prisustvu svog oca, ali on je i dalje i to bar 10 puta ponavljao da je on vozio. Ni u jednom momentu tog dana takvu izjavu J. nije mijenjao. Kada je upitao tog N. odakle zna on ko je vozio rekao je ''on mi je slao poruke''.

Činjenica je da je P. J. dana 28. 10. 2018. godine u 16,31h poslao poruku N. M., sa slikom havarisanog vozila, u kojoj pise „B. udari onaj R.“. Ovo su naveli i J. P. i N. M., a proizilazi i iz nalaza vještaka S. Š. od 12. 09. 2019. Godine, datog u predmetu ovog suda Km. Br.4/19, koji se odnosi na postupka protiv tada maloljetnog P. J., povodom istog događaja. Iz izjave N. M. i P. J. proizilazi da se riječ „R.“ odnosi na oca Lj. P.. Ali i na oca O. P.a, koji je takođe tom prilikom bio u vozilu.

Imajući u vidu prethodno objašnjenje u vezi ponašanja J. P. spornog dana, ne može se na osnovu njegovog iskaza sada izvesti pouzdan zaključak o tome da je okrivljeni P. Lj. upravljao vozilom spornom prilikom, niti dokaz o takvom zaključku može biti poruka, koju je P. J. poslao N. M.. Ovo posebno zbog toga što je, kod Auto moto društva, P. J. izjavio pred svima da je on upravljao vozilom i to nakon što je N. M. ukazao na to da J. navodno nije upravljao vozilom.

S toga se sve ove okolnosti i činjenice ne mogu zanemariti.

Činjenica je da je protiv P. J. obustavljen postupak, jer nije dokazano da je on vozio spornom prilikom, ali to ne smije obavezati sud na zaključak da je sigurno upravljao P. Lj. i ta činjenica ne sprječava zaključvanje suda u ovom postupku da sada ni za P. Lj. nema dokaza, koji vode nesumnjivom zaključku o postojanju djela i krivice, za djelo koje mu je stavljeno na teret.

Ovo posebno iz razloga što blagovremeno nisu uzeti tragovi iz vozila, koji bi bili predmet potrebnih analiza i vještačenja, a koji bi mogli da potvrde ili ospore navode svih lica koja su se u vozilu nalazila. To je sada, nakon ovoliko godina od nezgode, tj.tokom ovog postupka, bilo nemoguće učiniti.

S toga ostaje sumnja da je okrivljeni P. Lj. upravljao vozilom je marke O. V. reg. Oznaka ..., pa je bilo neophodno primijeniti načelo ꞌꞌin dubio pro reoꞌꞌ, po kojem činjenice koje idu na teret okrivljenom moraju biti na nesumljiv način dokazane.

Iskazi saslušanih svjedoka S. H. i K. E., nisu bili od uticaja na odlučivanje, jer su isti izjavili da nisu vidjeli ko je upravljao vozilom.Takođe, iskaz svjedoka M. N., nije bio od značaja, jer se isti zbog proteka vremena, nije mogao sjetiti okolnosti i činjenica bitnih za odlučivanje.

Kako iz pomenutih razloga sud zaključuje da nema dokaza koji upućuju na nesumnjiv zaključak da je okrivljeni P. Lj. upravljao vozilom, čiji je vozač skrivio nastanak nezgode, onda ni ostali izvedeni dokazi, nisu bili od uticaja na drugačije odlučivanje.

Dakle, kako sve činjenice koje idu na teret okrivljenom nisu na nesumnjiv način dokazane, sud je okrivljenog, shodno čl.373 st.1 tač.2 Zakonika o krivičnom postupku, oslobodio od optužbe, jer nije dokazano da je učinio krivično djelo teška djela protiv bezbjednosti javnog saobraćaja iz čl.348 stav 1 u vezi čl.339 st.1 Krivičnog zakonika Crne Gore.

Troškovi krivičnog postupka padaju na teret budžetskih sredstava i isplaćuju se iz posebnog razdjela budžeta za rad sudova, shodno čl. 230 st.1 Zakonika o krivičnom postupku.

OSNOVNI SUD U BIJELOM POLjU

Dana 19.07.2024. godine
ZAPISNIČAR, S U D I J A,
Koviljka Lješnjak s.r. Bojana Radović s.r.