K. br. 15/20
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraja, u krivičnom postupku protiv okrivljenog M. R., zbog krivičnog djela nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 17.07.2020. godine, donio je
P R E S U D U
Okrivljeni: M. R., JMB ..., od oca M. i majke R., rođene A., rođen ... godine u Pg, sa prebivalištem u Pg - Ulica r. v. bb, državljanin Crne Gore, razumije crnogorski jezik, koji je i njegov jezik, autolimar, razveden, otac troje djece, pismen, završio osnovnu školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 14. februara 2018. godine, u porodičnoj kući u mjestu K. g. bb, Glavni grad Pg, svjestan svog djela čije je izvršenje htio, znajući da je isto zabranjeno, suprotno članu 5 stav 1 Zakona o oružju neovlašćeno držao municiju - 15 komada puščane municije kalibra 7,62 x 39 mm sa prodorno zapaljivim projektilima, čije je nabavljanje, držanje i nošenje zabranjeno i suprotno članu 5 stav 2 Zakona o oružju neovlašćeno držao municiju i to: 69 komada puščane municije kalibra 7,62 x 39 mm sa običnim projektilima, 6 komada puščane municije kalibra 7,9 mm, 1 komad puščane lovačke municije kalibra 16, 3 komada pištoljske municije kalibra 9 mm i 32 komada pištoljske municije kalibra 7,65 mm, za koju municiju nije imao oružni list izdat od strane nadležnog organa, te suprotno odredbi člana 37 stav 1 Zakona o eksplozivnim materijama, bez dozvole za nabavku izdatu od strane nadležnog organa, neovlašćeno nabavio i držao eksplozivne materije iz člana 3 stav 2 Zakona o eksplozivnim materijama i to 44 komada detonatorskih kapisli dimenzija L = 39 mm i prečnika 7 mm i sporogoreći štapin dužine L = 1,60 m,
- čime je izvršio krivično djelo nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore.

Pa sud okrivljenom zbog navedenog krivičnog djela primjenom čl. 4 st. 2, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229, čl. 303 i čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Shodno čl. 75 Krivičnog zakonika Crne Gore, sud okrivljenom izriče
MJERU BEZBJEDNOSTI
ODUZIMANjE PREDMETA
Od okrivljenog se oduzima 15 komada puščne municije kalibra 7,62 x 39 mm sa prodorno zapaljivim projektilima, 69 komada puščane municije kalibra 7,62 x 39 mm sa običnim projektilima, 6 komada puščane municije kalibra 7,9 mm, 1 komad puščane lovačke municije kalibra 16, 3 komada pištoljske municije kalibra 9 mm i 32 komada pištoljske municije kalibra 7,65 mm, 44 komada detonatorskih kapisli dimenzija L = 39 mm i prečnika 7 mm i sporogoreći štapin dužine L = 1,60 m, kao predmeti koji su upotrijebljeni u izvršenju krivičnog djela.

Obavezuje se okrivljeni da plati na ime troškova krivičnog postupka iznos od 30,00 €, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 238/18 od 13.01.2020. godine je okrivljenom M. R. stavljeno na teret izvršenje krivičnog djela nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 16.07.2020. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni M. R. u vrijeme, mjestu i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl. 403 st. 2 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o krivičnoj sankciji iz sporazuma o priznanju krivice, ovaj sud je našao da je predlog stranaka u vezi sa krivičnom sankcijom prihvatljiv, jer je isti u skladu sa interesima pravičnosti, a krivična sankcija odgovara svrsi izricanja uslovne osude u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno činjenicu da je otac troje maloljetne djece i lošeg imovnog stanja, njegov raniji život, odnosno činjenicu da nije osuđivan, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka te iskreno kajanje, dok otežavajućih okolnosti nije bilo.

Okrivljenom je shodno zaključenom sporazumu i shodno čl. 75 Krivičnog zakonika Crne Gore izrečena mjera bezbijednosti - oduzimanje predmetne municije i eksplozivnih materija bliže opisanih u izreci presude, kao predmeti koji su upotrijebljeni prilikom izvršenja krivičnog djela.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove krivičnog postupka na ime paušalnih troškova u iznosu od 30,00 €, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 17.07.2020. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja