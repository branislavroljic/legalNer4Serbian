K.br. 101/18
U IME CRNE GORE
OSNOVNI SUD U CETINJU, prvostepeni, krivični, sudija Jelena Perović, uz učešće Popivoda Marije kao zapisničara, u krivičnom predmetu protiv okrivljenog M. M. iz C., zbog krivčnog djela ugrožavanje sigurnosti iz člana 168 stav 2, u vezi stava 1 Krivičnog zakonika Crne Gore, odlučujući o optužnom predlogu Osnovnog državnog tužilaštva u Baru Kt.br. 259/18 od 12.10.2018. godine, koji je na glavnom pretresu zastupala M. T. V., državni tužilac u Osnovnom državnom tužilaštvu u Baru, nakon održanog glavnog i javnog pretresa dana 21.12.2018. godine u prisustvu stranaka donio je i istog dana javno objavio

PRESUDU

Okrivljeni: M. M., JMBG .., od oca N. i majke S. rođene Dž., rođen .. godine na C., stalno nastanjen na C., državljanin C. G., neoženjen, pismen, po zanimanju građevinski inžinjer, srednjeg imovnog stanja, neosuđivan
Na osnovu člana 373 stav 1 tačka 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

Dana 30. aprila 2018. godine oko 18,00 časova, u naselju B. na C., Opština C., svjestan svog djela, htio njegovo izvršenje iako je znao da je njegovo djelo zabranjeno, ozbiljnom prijetnjom da će napasti na život i tijelo oštećenih A. M. i A. D., ugrozio sigurnost istih, na način što je nakon kraće prepirke oštećenima uputio riječi prijetnje "iskopaću vas, za vas vazda imam bocu benzina, pobiću vas"
- čime bi izvršio krivično djelo ugrožavanje sigurnosti iz člana 168 stav 2 u vezi stava 1 Krivičnog zakonika Crne Gore.

Troškovi postupka padaju na teret budžetskih sredstava.

Obrazloženje
Optužnim predlogom Osnovnog državnog tužilaštva u Baru Kt.br. 259/18 od 12.10.2018. godine okrivljenom M. M. stavljeno je na teret izvršenje krivičnog djela ugrožavanje sigurnosti iz člana 168 stav 2 u vezi stava 1 Krivičnog zakonika Crne Gore. Zastupnik optužbe je u završnoj riječi ostao pri podnijetom optužnom predlogu i predložio sudu da okrivljenog oglasi krivim i osudi po zakonu.

Okrivljeni je u svojoj odbrani naveo da posjeduje porodičnu kuću sa imanjem u selu B., pored C., te da su prve komšije njegove porodice A., koji su se doselili prije 10-ak godine. Komšijski odnosi su u početku bili dobri, sve do zadnjih 7 godina, kada je došlo do poremećaja odnosa jer su A. stavljali razne opeke, blokove i kamenje na zajedničke međe. Otac okrivljenog je opomenuo A., ali se isti nijesu obazirali, već su prilikom radova na svom imanju i kući, sa međa M. skidali tesano-oblikovano kamenje, pa su kamenje upotrebljavali za izradu septičke jame i temelja kuće, a M. vraćali neobrađeno i obično kamenje i stavljali ga na međe. Ovakvim radnjama narušen je izgled i stabilnost međa, a u toku je i parnični postupak, pokrenut od stane oca okrivljenog. Kritičnog dana nalazio se u porodičnoj kući i čuo je svađu svog oca sa A., a u međuvremenu je došla i Komunalna policija, bilo je rasprave, ali nije čuo konkretne riječi. A. je ponovo stavljao opeke i kamenje na među M., što je bio uzrok rasprave kritičnog dana, pa je nervozan i revoltiran izašao iz kuće i srušio svo kamenje, a opeke bacio na parcelu A. U toku bacanja kamenja A. M. ga je snimala telefonom i pokazivala mu srednji prst, na šta je okrivljeni uzvratio istom mjerom i pokazao srednji prst, ali nije ništa govorio, prijetio niti psovao. Nakon ovoga, okrivljeni se povukao, sišao sa gomile i otišao kući. Svemu je prisustvovao komunalni policajac J. Ponovio je da krtične prilike nije upućivao nikakve prijetnje ni psovke M. i D. A.. Pojasnio je da nije ulazio u dvorište A. i da ne zna ništa, sem da oni imaju video nadzor, a oštećena ga je snimala mobilnim telefonom. U završnoj riječi je ponovio da nije kriv i predložio sudu da ga oslobodi krivično-pravne odgovornosti.

Radi razjašnjenja ove krivično-pravne stvari sud je u dokaznom postupku: saslušao svjedoka-oštećenog A. D., saslušao svjedoka-oštećenu A. M., saslušao svjedoka J. R., pročitao službenu zabilješku Komunalne policije P. C. broj 00291 od 30.04.2018. godine, dopis oštećenog A. D. od 18.12.2018. godine i izvod iz kaznene evidencije na ime okrivljenog.

Svjedok-oštećeni A. D. je u svom iskazu u prethodnom postupku naveo da živi u naselju B., u C. i da su njegove prve košije M., sa čijim placem se graniči na tri strane. Komšijski odnosi su bili dobri do 2013. godine kada je M. N. kupio jedan plac iznad kuće oštećenog, a radi se o kaskadnim parcelama i jedan dio te parcele od 35 metara se graniči sa placom oštećenog. M. N. je 2013. godine tužio oštećenog zbog ometanja posjeda i tražio je da mu se septička jama hitno zatrpa, a postupak je još u toku, već 5 godina. Problem nastaje oko kamenja na međi, M. N. gura kamenje u plac oštećenog,a to kamenje služi za granicu parcela i tu stoji duži niz godina. Kritičnog dana oštećeni i supruga su se vratili kući nakon petodnevnog puta i zatekli zatrpane kapije kamenjem, drvećem i žicama. Ujutro je pošao u CB, a supruga u Komunalnu policju. Istog dana, oko 18,00 časova, u dvorište oštećenog stigao je komunalni policajac, koji im je saoštio da je došao da opomene M. N. da skloni šut ispred kapije oštećenog, pa je policajac i pošao kod N., odakle se čula vika, nakon čega se inspektor vratio do kapije oštećenog. N. je potom došao do zida, a za njim i M., koji je počeo da gura kamenje rukama, a zatim je uzeo i ćuskiju i bacio dio kamenja po dvorištu oštećenog. Svo vrijeme M. M. je oštećenima upućivao prijetnje „Iskopaću vas, za vas vazda imam bocu benzina, pobiću vas“, pokazujući srednji prst sa obje ruke, koje riječi su kod oštećenog izazvale osjećaj straha i ugroženosti jer napeta situacija sa M. traje već duže godina, a M. M. svakodnevno porodici oštećenog upućuje riječi „Iskopaću vas i pobiću vas“, kojim prijetnjama oštećeni nije pridavao značaj, ali više nije siguran da se prijetnje neće realizovati. Osjeća strah za svoj život i život svoje porodice, kao i imovinu, obzirom da ne zna na šta su M. spremni. U svom iskazu na glavnom pretresu naveo je da je krtičnog dana došao komunalni policajac zbog prijave njegove supruge, te pošao u kuću M., gdje se čula galama, nakon čega je M. izašao i počeo ćuskijom da baca kamenje po dvorištu oštećenog, ulazio je u dvorište oštećenog i upućivao oštećenima prijetnje da će ih ubiti i zaklati. Sukob traje duže vremena, a nikada nije prijavljivao ovakava ponašanja, obzirom da je jedini A. u selu, ali kritične prilike je osjetio strah za sebe i svoju porodicu. Dodao je da je dvorište pokriveno video nadzorom i da će sudu dostaviti snimak. Nakon što mu je predočen iskaz koji je dao u prethodnom postupku naveo je da ostaje pri svemu što je rekao, a sve je zabilježeno na video snimnku. Tačno je da je M. ulazio u njihovo dvorište, a sve prijetnje koje je naveo su se ponavljale. Dodao je da se pridružuje krivičnom gonjenju i postavlja imovinsko-pravni zahtjev.

Svjedok-oštećena A. M. je u svom iskazu u prethodnom postupku navela da stanuje u porodičnoj kući u naselju B., počev od 2008. godine i da su njene prve komšije M., sa kojima se njihov plac graniči na tri strane. Komšijski odnosi su bili dobri do 2013. godine, kada je M. N. kupio plac iznad njihove kuće, a radi se o kaskadnim parcelama, pa se jedan dio te parcele od 35 metara graniči sa placom oštećene. M. N. je tužio porodicu oštećene zbog ometanja posjeda 2013. godine, ali je parnica i dalje i toku. Kritičnog dana se sa suprugom vratila sa puta i zetakla kapije zatrpane kamenjem, drvećem i žicama. Naredno jutro je pošla u CB, a njen suprug u Komunalnu polciju, a sa njom se na lice mjesta vratio službenik policije i sa snimka video nadzora, koji se nalazi na kući oštećene vidio da je zatrpavanje kapije izvršio M. N., M. otac. Istog dana, oko 18,00 časova, u dvorište oštećene je stigao komunalni policajac i saopštio da je došao kako bi utvrdio stanje stvari na terenu i opomenuo M. N. da skloni šut iz dvorišta A. Policajac je otišao do M., pa se vratio, a za njim je išao N. pojašnjavajući da je šut istovario na državno zemljište, a odmah iza N. išao je M., koji je počeo sa njihove strane da obara kamenje u dvorište oštećenih, ali kako nije mogao isto obaviti rukama, stric M. M. mu je donio ćuskiju, pa je M. oborio 5-6 metara kamenja, uskočio u dvorište oštećene i njoj i suprugu uputio riječi: „Za vas uvijek imam bocu benzina, iskopaću vas“. Od navedenih riječi oštećena se uplašila i pomenute riječi su kod nje izazvale osjećaj straha i ugroženosti jer situacija sa M. traje duži niz godina. Gotovo uvijek kada dođe do nekog konflikta M. oštećenoj i njenoj porodici prijeti ovakvim riječima, svakodnevno upućujući riječi „Iskopaću vas“, ali do sada nije pridavala veliki značaj ovim riječima, dok više nije sigurna šta M. može pasti na pamet, pa je zabrinuta za svoj i život svoje porodice, kao i za imovinu. Saslušana na glavnom pretresu navela je da je M. u momentu rušenja ograde svom stricu, a ne oštećenima rekao da za njih vazda ima bocu benzina, dakle nije to rekao oštećenima, a ne može se sjetiti da im je rekao „Iskopaću vas“. M. ponašanje i komunikacija sa stricom je izazvalo strah za nju i njenu porodicu. Ovo nije prvi incident ovoga tipa, a sve imaju zabilježeno na video nadzoru. Pridružuje se krivičnom gonjenju i postavlja imovinsko-pravni zahtjev.

Svjedok J. R. je u svom iskazu naveo da je kritičnog dana oko 18,00 časova izašao na teren po prijavi A. D., koji je prijavio da su mu komšije M. izručili neko kamenje na kapiju i spriječili ulazak vozila u dvorište. U razgovoru sa A., od istih je čuo da su kamenje izručili komšije M. Svjedok je potom pošao kod M. i izdao im usmeno naređenje da uklone kamenje, a M. N. mu je rekao da neće da sklanja kamenje. Prije ovoga, A. M. je pozvala svjedoka u kuću da mu pokaže snimke sa video nadzora gdje je došlo do neke prepirke između N. i njegovih sinova sa A. M. i D. Bilo je međusobnog prepucavanja, pa je svjedok pozvao policiju. Nastavljeno je sa optužbama i čuo je kako M. govore da ih A. nezakonito snimaju, nakon čega je pričao sa svojim načelinikom i čuo svađu i prepirku, ali nije mogao čuti konkretne riječi jer je bio udaljen oko 30 metara od njih, a i međusobna udaljenost zavađenih je bila oko 30 metara. Ne zna šta je tačno M. M. rekao A. i samo je vidio kako je M. skočio i dva, tri kamena sa međe oborio u dvorište A., a potom je došla policja i razdvojila ih. Nakon svega je otišao kod M.a i zamolio ih da se više ne prepiru. Ponovio je da nije čuo šta je M. M. govorio A., jer ima 70 % oštećenje sluha, a i razgovorao je sa načelnikom u momentu svađe. Dodao je da nije vidio da je M. ulazio u dvorište, bio je samo uz među i na međi, a kada je počelo razdvajanje nije ni obratio pažnju ko se od koga razdvaja. Nije čuo konkretne riječi, svi su jedni drugima dobacivali, najviše stariji M., više nego M.

Iz službene zabilješke Komunalne policije P. C. broj 00291 od 30.04.2018. godine proizilazi da je ista sastavljena u mjestu B., C., u 18,00 časova, od strane komunalnog policajca J. R., a po prijavi A. D. Pregledom je utvrđeno da je M. N. istovario kamenje i šut na kapiju A. i priznao da je isto uradio jer je kamenje palo na njegovo zemljište, pa ga je samo vratio ispred kapije A. Na primjedbu J. da je A. zatvorio prilaz za kola, M. N. je rekao da su A. zatvorili dio njegove garaže, kamenjem sa ograde i tako pomjerili među par metara dalje. Sa ovim prestaje dalja nadležnost Komunalne policije. Pregled je završen u 19,00 časova.

Iz dopisa oštećenog A. D. od 18.12.2018. godine utvrđeno je da porodica A. nema snimak kritičnog događaja, iako je D. vjerovao da je snimak sačuvan.

Iz izvoda iz kaznene evidencije na ime okrivljenog proizilazi da je isti ranije neosuđivan.

Sud je nakon ocjene navoda optužbe, odbrane okrivljenog, te ostalih provedenih dokaza, kako pojedinačno, tako i u njihovoj ukupnosti, mišljenja da u postupku nije dokazano da je okrivljeni M. izvršio krivično djelo stavljeno mu na teret.

Optužnim predlgom Osnovnog državnog tužilaštva u Baru okrivljenom je stavljeno na teret izvršenje krivičnog djela ugrožavanje sigurnosti iz člana 168 stav 2, u vezi stava 1 Krtivičnog zakonika Crne Gore. Okrivljenom se stavlja na teret da je kritične prilike ozbiljnom prijetnjom da će napasti na život i tijelo oštećenih A. M. i A. D., ugrozio sigurnost istih, na način što je nakon kraće prepirke oštećenima uputio riječi prijetnje "iskopaću vas, za vas vazda imam bocu benzina, pobiću vas".

Okrivljeni je u svojoj odbrani naveo da su komšijski odnosi sa porodicom A. poremećeni, a da je kritčnog dana bio u svojoj prodičnoj kući, odkale je čuo svađu svog oca sa A., pa je izašao iz kuće i srušio svo kamenje sa međe, a opeke bacio na parcelu A., dok ga je u toku bacanja A. M. snimala i pokazavala mu srednji prst, na šta je okrivljeni istovjetno uzvratio. Nakon rušenje kamenja sa međe povukao se, A. nije upućivao nikave prijetnje ni psovke, a nije ni ulazio u njihovo dvorište.

U toku postupka je nesumnjivo utvrđeno da je kritične prilike došlo do svađe i prepirke okrivljenog i oštećenih. Ipak, sud smatra da nije dokazana krivica okrivljenog M. Naime, ne može se pokloniti vjera iskazu oštećenog A. D., obzirom da je isti u iskazu u prethodnom postupku decidno naveo konkretne prijetnje koje je okrivljeni navodno uputio kritične prilike, dok u svom iskazu na glavnom pretresu nije mogao ponoviti konkretno izgovorene prijetnje od strane okrivljenog. Takođe, sud nije mogao prihvatiti ni iskaz oštećene A. M., obzirom da je ista u prethodnom postupku tvrdila da je prijetnje „Za vas vazda imam bocu benzina“ okrivljeni uputio direktno oštećenima, da bi na glavnom pretresu navela da je okrivljeni navedene riječi uputio svom stricu, a nije se mogla sjetiti da li im je rekao „Iskopaću vas“. Dalje, oštećeni su toku postupka tvrdili da posjeduju sproni video snimak, sa nadzorne kamere kuće A., ali je dopisom oštećenog A. D. od 18.12.2018. godine utvrđeno da navedeni snimak ne postoji. Takođe, navode oštećenih da je okrivljeni kritične prilike ulazio u nihovo dvorište opovrgnuti su iskazom svjedoka J., koji je bio prisutan na licu mjesta kritične prilike i jasno naveo da okrivljeni nije ulazio u dvorište oštećenih i time u potpunosti potvrdio odbranu okrivljenog. Svjedok J. takođe, obzirom da je u toku predmetne svađe razgovorao telefonom, te obzirom da ima 70 % oštećenje sluha nije čuo koje su riječi izgovarane kritične prilike, ali zna da su stariji M. bili najglasniji, a ne M. Sud je iskazu svjedoka J. poklonio punu vjeru, a isti je u saglasnosti sa službenom zabilješkom Komunalne policije P. C. broj 00291 od 30.04.2018. godine. Imajući u vidu činjenicu da nije poklonio vjeru iskazima oštećenih, obzirom da su isti mijenjali svoje iskaze u pogledu bitnih činjenica u toku postupka, dok su se u toku trajanja postupka pozivali na video snimak, koji zapravo nijesu imali, te imajući u vidu da je svjedok J. potvrdio odbranu okrivljenog i decidno naveo da M. nije ulazio u dvorište oštećenih (koji su tvrdili da je ulazio), a nije čuo eventualne prijetnje, sud je okrivljenog M. za ovo krivično djelo oslobodio od optužbe, shodno članu 373 stav 1 tačka 2 Zakonika o krivičnom postupku.

Zbog prednje utvrđenog činjeničnog stanja, sud nije posebno cijenio izvod iz kaznene evidencije na ime okrivljenog M. M.

Kako je sud donio oslobađajuću presudu to troškovi krivičnog postupka padaju na teret budžetskih sredstava, a na osnovu člana 230 ZKP-a.

Na osnovu iznijetih razloga odlučeno je kao u izreci presude.

OSNOVNI SUD U CETINJU

Dana 21.12.2018. godine
ZAPISNIČAR SUDIJA
Popivoda Marija Jelena Perović s.r.

PRAVNA POUKA:

Protiv ove presude dozvoljena je
žalba u roku od 8 dana od dana prijema pismenog
otpravka presude, Višem sudu u Podgorici, a preko
ovog suda.

ZTO: Popivoda Marija