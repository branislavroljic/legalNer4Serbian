Posl. br. K. 285/20/20
U IME CRNE GORE
Osnovni sud u Kotoru kao nadležni prvostepeni krivični sud, po sudiji Momirki Tešić, uz učešće zapisničara Jelene Marković, u krivičnom predmetu protiv okrivljenog B. D. zbog krivičnog djela oduzimanje tuđe stvari iz člana 247. stav 1. Krivičnog zakonika Crne Gore, koji se vodi po privatnoj krivičnoj tužbi privatne tužilje B.K. od 29.9.2020 godine, nakon održanog glavnog i javnog pretresa dana 13.09.2021 godine, u prisustvu privatne tužilje B.K. i njenog punomoćnika adv. V.Đ., okrivljenog B.D. i njegovog branioca adv. M.Ć., dana 16.09.2021 godine, donio je i javno objavio sledeću
P R E S U D U
Okrivljeni B.D., JMBG . od oca Ž.i majke Z.rođene S., rođen 24.11.1972 godine u K., stalno nastanjen u K., S. G. 498, neoženjen, otac dvoje djece od kojih je jedno mal., sa završenom VSS, pomorac, srednjeg imovnog stanja, neosuđivan, protiv koga se ne vodi drugi krivični postupak a za neko drugo krivično djelo
Na osnovu člana 373 stav 1 tačka 2. Zakonika o krivičnom postupku
OSLOBAĐA SE OD OPTUŽBE
Da je:

Dana 15.10.2019 godine u porodičnoj kući u S. G., O. K., protivpravno oduzeo telefon marke Samsung S7 Edge, svojina privatne tužilje, a bez namjere pribavljanja imovinske koristi, pri čemu je bio uračunljiv i svjestan svog djela i njegove zabranjenosti, a čije izvršenje je htio
-Čime bi izvršio krivično djelo oduzimanje tuđe stvari iz člana 247. stav 1. Krivičnog zakonika C.G.

Obavezuje se privatna tužilja da na ime sudskog paušala uplati iznos od 50 eura, u korist budžeta C.G., na žiro račun broj 832-16-52, u roku od mjesec dana od dana pravosnažnosti presude i dokaz o uplati dostavi ovom sudu s pozivom na broj K. 285/20/20.

Privatna tužilja se sa postavljenim imovinsko pravnim zahtjevom upućuje na parnicu.

O b r a z l o ž e nj e
Privatna tužilja B.K., podnijela je ovom sudu privatnu tužbu dana 29.09.2020 godine, protiv okrivljenog B.D.zbog krivičnog djela oduzimanje tuđe stvari iz člana 247. stav 1. Krivičnog zakonika C.G.

Okrivljeni B.D.je naveo da ne priznaje izvršenje krivičnog djela stavljenog mu na teret, niti krivicu za isto i u svojoj odbrani izjavio da je dok je živio sa privatnom tužiljom kupio predmetni mobilni telefon i to na brodu, i donio ga sa sobom i dao ga na isključivo korišćenje prvo starijoj ćerki, kojoj je pao i slomio se, pa je njoj kupio drugi telefon, a ovaj je nakon toga dao na služenje mlađoj ćerki koja je tada imala 4 godine i kojoj je služio samo za gledanje crtanih filmova. Međutim, ovaj telefon je bio uništen, tj. displej mu je bio uništen, baterija je kratko trajala i nije imao karticu, i mlađa ćerka ga je često bacala upravo sa razloga što je baterija kratko trajala, pa nije mogla dugo da gleda crtane filmove na istom, zbog čega bi se iznervirala i bacala isti. Radilo se o djetetu koje je tada imalo 4 godine i kojem nijesu mogli da objasne da baterija veoma kratko traje, da se baterija onda mora puniti, zbog čega je ona bacala telefon. Isti je bio u veoma lošem stanju i može reći da je služio kao igračka za mlađu ćerku. Kada je vidio da ona tako često baca telefon, iako je smatrao da djetetu tog uzrasta ne treba mobilni telefon, odlučio se da joj kupi tablet i isti je kupio i nakon toga ona počinje da koristi taj tablet, ali je ipak povremeno koristila i mobilni telefon, i zatim ga je negdje bacila kroz kuću, međutim oni ga nijesu mogli pronać. Kada je nakon što je kupio tablet otišao na brod insistirao je da se taj mobilni telefon, a nakon što ga je njegova ćerka mlađa bacila, pronađe, međutim kada se vratio sa broda telefon nije pronađen. Sa privatnom tužiljom se razišao 04.04.2020 godine i nakon toga je izvodio određene radove u kući i nakon završetka tih radova sa sestrom je čistio kuću kada je njegova sestra D. ispod kreveta njegove mlađe ćerke u sobi pronašla predmetni telefon. Radi se o duplom krevetu, koji je takav da nema nogare, već se isti proteže do poda i tek nakon pomjeranja tog kreveta kada su čistili sobu, njegova sestra je pronašla isti i predala mu. Pokušao je da upali tj. aktivira predmetni telefon, međutim kako nije uspio isti je bacio. Za vrijeme kada se privatna tužilja iseljavala iz njegove kuće, tražila je da tom iseljenju asistira policija i zaista su službenici UP OB Kotor P.i J.prisustvovali ovom iseljenju i za vrijeme dok se ona pakovala na spratu kuće, oni su sa njim sjedali u dnevnoj sobi. Nakon sigurno više od dva sata, ona je sa stvarima napustila njegovu kuću. I nakon njenog iseljenja iz kuće ostali su u kontaktu zbog djece i to putem poruka i ista mu nikada nije tražila da joj vrati predmetni telefon, a jeste joj vratio još dvije fotelje iz vikendice sa G., cipelarnik, dječije biciklo. Naveo je da mu nije poznat sadržaj prepiske poruka koji je dostavljen uz privatnu tužbu a putem "Viber" aplikacije. Predmetni telefon je u tom momentu sigurno bio star 5-6 godina. Telefon je kupio isključivo za potrebe starije ćerke a ne za privatnu tužilju. Nije mu poznato da je privatna tužilja koristila ovaj telefon ali njoj je kupio drugi telefon za rođendan koji je ona koristila.

U dokaznom postupku koji je proveden radi rasvjetljavanja činjeničnog stanja i krivice okrivljenog sud je proveo sledeće dokaze: saslušao svjedoka- privatnu tužilju B.K., izvršio uvid u prepisku putem viber aplikacije od 5.9.2020 godine i sasluša svejdoka D.B..

Sud je odbio predlog pun. privatne tužilje da se u dopuni dokaznog postupka izvrši vještačenje po vještaku telekomunikacija, jer je smatrao da je činjenično stanje dovoljno rasvijetljeno.

Privatna tužilja B.K.je u svojstvu svjedoka navode da je tačno da je okrivljeni predmetni telefon kupio isključivo za potrebe njihove starije zajedničke ćerke i to 2016 godine, a donio ga je kada se vratio sa broda. Kako je okrivljeni poslije par mjeseci kupio drugi mobilni telefon njihovoj ćerki, to joj je ćerka dala predmetni telefon, obzirom da je ona dobila novi od oca. Svjedok navodi da je ona ovaj telefon koristila sve do momenta dok joj nije pao i tada mu se slomilo zaštitno staklo od displeja, a nije se slomio displej i kada joj je nakon toga okrivljeni kupio novi telefon, to je ona predmetni telefon dala mlađoj ćerki na korišćenju. Tačno je da ovaj telefon u tom momentu kada ga je dala mlađoj ćerki nije imao karticu, međutim, isti je bio u funkciji. Kada je 15.09.2019 godine otišla kod svojih, sjeća se da je poslednji put predmetni telefon vidjela na kauču u dnevnoj sobi u kući okrivljenog u kojoj su prethodno zajedno živjeli, i dok je skupljala stvari nije obraćala pažnju gdje je telefon i tek kada je došla kod njenih vidjela je da telefona nema i da ga njena mlađa ćerka nije ponijela sa sobom. Kada je došla nakon toga ponovo kući kod okrivljenog rekla mu je da nema telefona, i nakon toga su predmetni telefon tražili, ali ga nijesu pronašli, odnosno pretražili su cijelu kuću, međutim telefona nije bilo. Nakon ovoga uslijedili su i radovi kroz kuću i nakon tih radova ponovo su kuću čistili, a takođe je i za svo vrijeme dok je živjela u kući, kuću redovno čistila međutim telefon nije pronađen. Tvrdi da je krevet u kojem je spavala njena mlađa ćerka redovno izmicala i čistila, a upravo sa razloga što ista ima ekcem, ali da telefon nije pronašla, a i nakon sređivanja sobe ovaj krevet su pomjerili na drugo mjesto pa ni tada nijesu pronašli telefon. Poslednjih 15 dana prije nego što je napustila njihovu zajednicu, je spavala u sobi mlađe ćerke upravo na njenom krevetu a radi se o krevetu koji ima ladicu sa jogijem, koja kada se izvuče onda bude dupli krevet i ni tada za svo to vrijeme nije vidjela predmetni telefon ispod kreveta. Tvrdila je da on ustvari nije ni bio na tom mjestu za svo to vrijeme dok je ona živjela u kući okrivljenog. Prepiska koja je dostavljena uz privatnu tužbu je njena prepiska sa okrivljenim i jednom prilikom joj je on u toj prepisci naveo da je našao njen mobilni telefon, na što mu je ona u suštini odgovorila da je ustvari čitavu vrijeme sumnjala da je upravo on taj telefon i uzeo. U periodu od 15.10.2019 do dana 04.04.2020 godine, kada je napustila kuću okrivljenog, soba njene mlađe ćerke nije bila obuhvaćena radovima. Radovi su se tada izvodili na stepeništu, potkrovlju a i u djelovima kuće oko ovog dijela. Ćerka joj je poklonila predmetni telefon i pri tom joj je rekla da joj ga poklanja, jer joj više ne treba, jer je ona dobila novi telefon. Kada joj je ćerka poklonila ovaj telefon za to je znao okrivljeni i nije se bunio. Sada se ne sjeća kada joj je ćerka poklonila ovaj telefon. Njoj je okrivljeni kupio telefon krajem 2018 godine, i tada je ona predmetni telefon dala na korišćenje mlađoj ćerki. Svjedok-privatna tužilja je postavila imovinsko pravni zahtjev.

Uvidom u prepisku putem viber aplikacije se vidi da se lice koje je memorisano sa imenom " Danijel" dopisuje sa nekim licem sa početkom u 16:57 gasova, i ta prepiska traje do 17:51 časova, a pored fotokopirane predmetne prepiske na prvom listu iste je rukom napisan datum 5.9.2020 godine.

Svjedok B.D. je izjavila da se sjeća da ju je brat- okrivljeni, negdje krajem aprila prošle godine, pozvao da mu pomogne u čišćenju kuće, obzirom da je izvodio neke građevinske radove u kući. Dok je čistila dječju sobu i pomjerala krevet u toj sobi, ispod kreveta je pronašla telefon, koji je odmah predala bratu. Na to joj je brat rekao "au to je A.telefon, a znaš to je prvo bio N. telefon, koji kad se polomio je dat A.i, da se ona igra sa istim". Kada je pronašla telefon očistili su ekran istog, može da kaže da je telefon bio sav slomljen i u lošem stanju, misli da je bio neke roskaste boje. Misli da se radilo o "samsung" mobilnom telefonu. Ne može opredijeliti tip mobilnog telefona. U ovoj dječijoj sobi nijesu izvođeni građevinski radovi, već u kupatilu i rađeno je stepenište. Ispod dječjeg kreveta je još pronašla jednu dječiju čarapu, misli da je A.. U momentu kada je pronašla mobilni telefon, njen brat je bio isto u sobi jer joj je pomagao da pomjera stvari po sobi. Misli da su njen brat i privatna tužilja bili zajedno tj. živjeli su zajedno dana 15.10.2019 godine, a razišli su se prošle godine, početkom aprila.

Cijeneći sve izvedene dokaze pojedinačno, kao i u njihovoj međusobnoj povezanosti, shodno čl. 373 st. 1. tačka 2. ZKP-a, sud je došao do zaključka da nema dokaza da je okrivljeni B.D. izvršio krivično djelo oduzimanje tuđe stvari iz člana 247. stav 1. Krivičnog zakonika C.G., pa je istog oslobodio od optužbe.

Naime, nesporno je utvrđeno da je predmetni mobilni telefon kupio okrivljeni i poklonio starijoj ćerki, za vrijeme dok su okrivljeni i privatna tužilja živjeli u vanbračnoj zajednici, te da su se razišli dana 4.4.2020 godine, a što su potvrdili u svojim izjavama i okrivljeni i privatna tužilja. Dalje je utvrđeno i da je predmetni telefon, neposredno prije nego što ga privatna tužilja nije mogla pronaći u kući u kojoj je živjela u vanbračnoj zajednici sa okrivljenim, dat na korišćenje njihovoj mlađoj ćerki. Što se tiče korišćenja predmetnog mobilnog telefona, jedina razlika u iskazima okrivljenog i privatne tužilje je u tome, što je okrivljeni naveo da je nakon što je predmetni mobilni telefon pao i polomio se, starijoj ćerki kupio novi telefon, a predmetni nakon popravke dao mlađoj ćerki, koja je tada imala 4 godine i kojoj je služio samo za gledanje crtanih filmova i kao igračka, dok je privatna tužilja navela da joj je predmetni telefon dala starija ćerka na korišćenje, nakon što je istoj otac-okrivljeni kupio novi telefon, te da je ona taj telefon, nakon što je i njoj okrivljeni kupio novi, predala mlađoj ćerki na korišćenje, koja ga je i koristila sve dok ga nijesu mogli pronaći u kući.

Ono što se kao sporno pojavilo u toku trajanja ovog krivičnog postupka, jeste činjenica da li se radi o tuđoj pokretnoj stvari- odnosno da li je predmetni mobilni telefon, tuđa stvar za okrivljenog. Naime, sud smatra da u situaciji kao konkretnoj, obzirom da je okrivljeni kupio predmetni mobilni telefon za potrebe starije ćerke, kojoj je isti poklonio, pa nakon što je isti dat na korišćenje i mlađoj ćerki, kojoj je služio za gledanje crtanih filmova, pa sve da je isti jedno vrijeme u periodu dok nije predat mlađoj ćerki na korišćenje, koristila privatna tužilja, a pri činjenici da su u periodu kada je isti izgubljen u kući, još uvijek okrivljeni i privatna tužilja živjeli u vanbračnoj zajednici, da se ne može raditi o tuđoj pokretnoj stvari u odnosu na okrivljenog. Osim prednjeg, po mišljenju suda nije dokazano ni da je okrivljeni predmetni telefon protivpravno oduzeo, a kako to navodi privatna tužilja, jer je navode okrivljenog da je isti pronašla njegova sestra u sobi ispod kreveta njegove mlađe ćerke, kada mu je ista pomagala da čisti kuću nakon što je završio sa radovima kroz kuću, je potvrdila i svjedokinja D. B., čiji iskaz je sud prihvatio.

Naime, kako je predmet krivičnog djela oduzimanje tuđe stvari iz člana 247. stav 1. Krivičnog zakonika C.G., tuđa pokretna stvar, a u konkretnom se radilo o mobilnom telefonu, koji je u momentu kada ga više nijesu mogli pronaći u kući, dok su okrivljeni i privatna tužilja živjeli u vanbračnoj zajednici, bio dat na kotrišćenje njihovoj mlađoj ćerki koja je tada imala 4 godine, to sud smatra da predmetni telefon u tom momentu za okriljenog nije predstavljao tuđu pokretnu stvar, već njihovu zajedničku porodičnu stvar, koju je on i kupio, zbog čega za sud nije dokazano da je okrivljeni izvršio predemtno krivično djelo, pa ga je usled nedostatka dokaza, a shodno članu 373 stav 1 tačka 2 Zakonika o krivičnom postupku oslobodio od optužbe.

Cijenio je ovaj sud i ostale provedene dokaze, ali je zaključio da isti ne bi uticali na donošenje drugačije odluke u predmetnoj krivično pravnoj stvari.

Kako je sud donio oslobađajuću odluku, to je shodno članu 230 stav 3 Zakonika o krivičnom postupku, obavezao privatnu tužilju da na ime sudskog paušala isplati iznos od 50 eura, u korist budžeta C.G., na žiro račun broj 832-16-52, u roku od mjesec dana od dana pravosnažnosti presude i dokaz o uplati dostavi ovom sudu s pozivom na broj K. 285/20/20.

Kako je okrivljeni oslobođen od optužbe, a imajući u vidu da je privatna tužilja postavila imovinsko pravni zahtjev, to je sud istu uputio na parnicu.

Na prednjim razlozima sud je zasnovao svoju odluku.

OSNOVNI SUD U KOTORU

Dana 16.09.2021 godine
Zapisničar Sudija
Jelena Marković Momirka Tešić
PRAVNA POUKA: Protiv ove presude dozvoljena je žalba Višem sudu u Podgorici u roku od 8 dana od dana prijema iste, a preko ovog suda.