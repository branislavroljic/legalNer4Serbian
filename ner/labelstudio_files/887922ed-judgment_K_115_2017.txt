K.br. 115/17
U IME CRNE GORE
OSNOVNI SUD U BERANAMA, po sudiji pojedincu Aleksandru Ćulafiću, uz učešće samostalnog referenta Milice Milanović, kao zapisničara, u krivičnom predmetu protiv okrivljenog G.V., iz B., zbog krivičnog djela laka tjelesna povreda iz čl. 152 st. 2 u vezi st. 1 Krivičnog zakonika Crne Gore, po optužnom predlogu Osnovnog državnog tužilaštva u Beranama Kt.br. .../16 od 10.08.2016. godine, nakon održanog glavnog i javnog pretresa, u prisustvu državnog tužioca ODT-a u Beranama, Jadranke Mićović, oštećenog Đ. S., okrivljenog G. V. i njegovog branioca adv. Gorana Radića, postavljenog rješenjem službe za besplatnu pravnu pomoć Su.VII-..../16, dana 20.09.2017. godine, donio je i javno objavio

P R E S U D U
Okrivljeni G. V., od oca R. i majke M., rođene L., rođen ..... godine u B., sa prebivalištem u selu B., opština B., državljanin Crne Gore, penzioner, oženjen, otac šestoro djece, sa završenom SSS, lošeg imovnog stanja, neosuđivan,
Na osnovu čl. 373 st. 1 tač. 2 Zakonika o krivičnom postupku,
OSLOBAĐA SE OD OPTUŽBE
- da je
- dana 30.06.2016. godine, oko 17,00 časova, u selu B., opština B., sposoban da shvati značaj svog djela i upravlja svojim postupcima i svjestan zabranjenosti svog djela, čije je izvršenje htio, lako tjelesno povrijedio oštećenog Đ. S., na način što ga je sa obje ruke dohvatio za ramena i odgurnuo, usled čega je pao na zemljanu podlogu, sredstvo podobno da tijelo teško povijedi i zdravlje teško naruši, nanijevši mu povrede u vidu: nagnječenja desnog koljena i oguljotine desne šake,
- čime bi izvršio krivično djelo laka tjelesna povreda iz čl. 152 st. 2 u vezi st. 1 Krivičnog zakonika Crne Gore,
- jer nije dokazano da je izvršio krivično djelo za koje je optužen.

Troškovi krivičnog postupka padaju na teret budžetskih sredstava suda.

Oštećeni Đ. S. se radi ostvarivanja imovinsko pravnog zahtjeva se upućuje na parnični postupak.

O b r a z l o ž e nj e
Optužnim predlogom Osnovnog državnog tužilaštva u Beranama Kt.br. ..../2016 od 10.08.2016. godine, okrivljen je G. V., iz B., zbog krivičnog djela laka tjelesna povreda iz čl. 152 st. 2 u vezi st. 1 Krivičnog zakonika Crne Gore.

Glavni pretres je održan i zaključen u ponovnom postupku shodno rješenju Višeg suda u Bijelom Polju Kž.br. .../17 od 20.04.2017. godine, u prisustvu Državne tužiteljice ODT-a u Beranama Jadranke Mićović, oštećenog Đ. S., okrivljenog G. V. i njegovog branioca adv. Radić Gorana.

Državna tužiteljica ODT-a u Beranama, u završnoj riječi je ostala pri podnijetom optužnom predlogu jer se iskaz sada pokojnog Đ. S., ne treba dovoditi u sumnju, jer je dat jasno, precizno, tačno i u cjelosti potvrđen iskazima svjedoka G. S. i P. B.. Posebno treba cijeniti iskaz G. S.koja je bila očevidac događaja i koja je vidjela agresivno ponašanje okrivljenog, koji je prišao do oštećenog sa namjerom da mu nanese povrede, a koje povrede mu je nanio na način kako je opisano dispozitivom optužnog predloga. Posledica ovakvog ponašanja okrivljenog su lake tjelesne povrede, a što je utvrđeno nalazom i mišljenjem stalnog sudskog vještaka Nemanje Radojevića, s tim što treba cijeniti činjenicu da se radilo o starcu u devetoj deceniji života koji se koristio pomagalom i da je podloga na koju je pao tvrda podloga, jer se radi o seockom putu, gdje se pored zemlje nalazi i kamenje, pa je predlažila da sud okrivljenog oglasi krivim i osudi na kaznu po zakonu s razmjerno težini krivičnog djela i stepenu krivice.

Oštećeni Đ.S., u završnoj riječi se pridružio krivičnom gonjenju protiv okrivljenog i postavio je imovinsko-pravni zahtjev i istakao da je okrivljeni namjerno povrijedio njegovog oca S.koji se kretao pomagalom, kada ga je odgurnuo i da je isti pao na tvrdu podlogu nasutu kamenom, kojom prilikom je isti zadobio povrede.

Okrivljeni G. V., u svojoj odbrani datoj tokom postupka u bitnom je istakao da je dana 30.06.2016. godine kosio dvorište svoje kuće, a travu su kupile njegova majka M.i kćerka M., kada je naišao njegov komšija sada pokojni Đ. S. putem, sa mačugom u ruci koja mu služi za poštapanje jer je star, prišao do njega i kazao mu da ugasi kosačicu, govoreći mu “Jebem ti oca tvoga, špijunče jedno”. Ugasio je kosačicu i prišao do njega i kazao mu “Udari me, nikada ti bliži nijesam bio i ja tebi neću reći šta si ti meni kazao”. U tom trenutku je prišla njegova majka i kazala S. “Prolazi putem i ne diraj mi dijete” i kada je naišla S. G., uzela ga pod ruku i zajedno su pošli kod P. B.. Nije udario, niti odgurnuo i nije imao nikakav fizički dodir sa Đ. S. kritičnom prilikom i isti nije padao, i ne zna kako je povrede zadobio.

U završnoj riječi je izjavio da se ne osjeća krivim za krivično djelo stavljeno mu na teret i u cjelosti je prihvatio završnu riječ svog branioca, koji je istakao da iz izvedenih dokaza tokom postupka proizilazi da je oštećeni verbalno napao okrivljenog upućujući mu uvredljive riječi, te da nije bilo fizičkog kontakta između okrivljenog i oštećenog, pa je predlažio da sud okrivljenog oslobodi od optužbe za djelo stavljeno mu optužnim aktom na teret.

Provjeravajući navode optužnog akta i odbranu okrivljenog, sud je u dokaznom postupku na glavnom pretresu izveo dokaze: na saglasan predlog stranaka pročitao iskaz oštećenog Đ. S.; saslušao svjedoke P. B., G. M., G. M. i G. S.; pročitao: izvještaj ljekara specijaliste JZU Opšte bolnice u B. br.... od 30.06.2016. godine; izvještaj ljekara specijaliste JZU Opšte bolnice u B. br..... od 30.06.2016. godine; otpusnu listu sa epikrizom JZU opšte bolnice B... br. 4079/16 od 05.07.2016. godine; nalaz i mišljenje vještaka dr Nemanje Radojevića od 09.08.2016. godine; te pribavio i izvršio uvid u izvod iz KE na ime okrivljenog.

Nakon analize izvedenih dokaza, njihove svestrane i brižljive ocjene, cijeneći ih svaki pojedinačno i u sveukupnosti, dovodeći ih u vezu jedne sa drugim i u kontekstu sa navodima odbrane okrivljenog, sud je utvrdio činjenično stanje i na osnovu tako utvrđenog činjeničnog stanja zaključio da nema dokaza da je okrivljeni G. V. izvršio krivično djelo stavljeno mu na teret javnom optužbom i da je za isto kriv.

Naime, sud je činjenično stanje utvrdio prevashodno po osnovu iskaza oštećenog saslušanog u svojstvu svjedoka Đ. S. i svjedoka G. S., kao i na osnovu medicinske dokumentacije i nalaza i mišljenja vještaka dr Nemanje Radojevića, a dovedeno u vezu sa odbranom okrivljenog. Tako, iz iskaza oštećenog saslušanog u svojstvu svjedoka, pokojnog Đ. S., sud je utvrdio da je dana 30.06.2016. godine, negdje oko 17,00 časova krenuo da izjavi saučešće komšinici P. B., i tom prilikom je sa sobom nosio mačugu koja mu pomaže pri hodu. Put je vodio pored kuće G. V., koji je stajao pored štale i u rukama je imao vilu-roglju koji je krenuo u njegovom pravcu, govoreći mu "Miraždžijo, nećeš ti ovuda prolazit, ja ću tebe udesit, a takođe ću ti i sinove udesit" i tada se zaletio u njegovom pravcu i odgurnuo ga, usled čega je on pao na zemljanu podlogu kojom prilikom je pao na ruke i koljena i zadobio povrede. U tom trenutku je naišla G. S., koja ga je podigla sa zemlje. Sud je u potpunosti prihvatio navode iz iskaza oštećenog saslušanog u svojstvu svjedoka, jer su isti dati u jasnom i ubjedljivom izlaganju, a u saglasnosti su sa medicinskom dokumentacijom na ime oštećenog i nalazom i mišljenjem vještaka medicinske struke dr Nemanje Radojevića, kao i sa iskazom svjedoka G. S..

Iz iskaza svjedoka G. S., sud je utvrdio da je dana 30.06.2016. godine, negdje oko 17,00 časova sa svojim suprugom pošla kod P. B., na izjavu saučešća, dok se Đ. S. kretao sa štapom u jednoj ruci koji mu služi kao pomagalo za kretanje, i sa flašom u drugoj ruci ispred njih ka B. kući, i tada je vidjela kako G. V. viče i to veoma glasno na Đ. S., koji se nalazio na put i vidjela je kako se u jednom trenutku zaletio i gurnuo Đ.S. koji je pao na zemljanu podlogu. Pritrčala je i G.V. kazala “Šta radiš to sram te bilo”, a on je i dalje vikao i zalijetao se put Đ. S. koji je ležao na zemljanu podlogu, govoreći mu “Miraždžijo, došao si na miraz, neću ja tebe više, nego ću ti sinove”, a onda je i nju dohvatio za ruku, ali se otrgla i uspjela je da podigne Đ. S. i pošli su do B.. Sud je u potpunosti prihvatio iskaz istog svjedoka, jer je isti dat u jasnom i ubjedljivom izlaganju, a saglasan je sa iskazom oštećenog Đ. S..

Svjedok G. M. u svom iskazu je istakla da se kritičnom prilikom nalazila u dvorištu kuće, dok je otac G. V. kosačicom kosio dvorište, te da je pored njih bila i baba M., kada je naišao Đ. S., i kada je došao preko puta njihove kuće zastao je sa štapom u ruci i počeo da vrijeđa njenog oca govoreći mu: "Ološi, špijune, lažove" psovao mu majku i oca, pa je njen otac prišao do njega i S. je podigao štap i pokušao da ga udari, i dok je trajala svađa naišao je G. I. sa suprugom S. koja je izašla iz vozila i uvela Đ. S. u njihovo vozilo, i otišli su kod B. P.. Kritičnom prilikom između G. V. i Đ. S. nije bilo fizičkog kontakta, niti je Đ. S. tom prilikom pao. S toga je sud cijenio i nije prihvatio iskaz ovog svjedoka, u kom ističe da kritičnom prilikom nije bilo fizičkog kontakta između Đ. S. i G.V. i da Đ. S. tom prilikom nije pao, jer je stanovišta da je isti usmjeren na olakšanje krivičnog položaja okrivljenog, s ozbirom da se radi o kćerci okrivljenog, a isti je obezvrijeđen iskazom oštećenog saslušanog u svojstvu svjedoka Đ. S. i svjedoka G. S., kao i medicinskom dokumentacijom na ime oštećenog.

Svjedok G. M. u svom iskazu je navela da se kritičnom prilikom nalazila ispred kuće sa svojim sinom G. V. i unukom G. M., kada je naišao Đ. S. i stao na put koji prolazi pored njihove kuće i tada je njenom sinu G. V. mašući mačugom, koju je držao u ruci kazao “Ništavilo jedno, špijunčino”, psujući mu oca i majku, i njen sin nije izlazio iz dvorišta, niti je prilazio do Đ. S., tako da ne zna kako je isti povrijeđen. S toga je sud cijenio i nije prihvatio iskaz ovog svjedoka, u kom ističe da kritičnom prilikom nije bilo fizičkog kontakta između Đ. S. i G. V. i da G. V. nije prilazio Đ. S., te da ne zna kako je S. povrijeđen, jer je stanovišta da je usmjeren na olakšanje krivičnog položaja okrivljenog, s ozbirom da se radi o majci okrivljenog, a isti iskaz je obezvrijeđen iskazom oštećenog saslušanog u svojstvu svjedoka Đ. S. i svjedoka G.S., kao i medicinskom dokumentacijom na ime oštećenog.

Iz iskaza svjedoka P. B., sud nije mogao utvrditi pravno-relevantne činjenice vezane za kritični događaj, jer ista nije bila prisutna prilikom kritičnih dešavanja, ali svojim iskazom je potvrdila da je dana 30.06.2016. godine, negdje oko 17,00 časova dok se nalazila u svojoj kući čula galamu i u jednom trenutku je primijetila da u pravcu njene kuće ide S. Đ., sa štapom u ruci, koga je pridržavala pod ruku S. G., koji su došli kod nje kući i vidjela je da je S. tresao. Kod nje se zadržao 5-10 minuta nakon čega ga je G. S. povela kući. U večernjim časovima saznala je da su S. Đ. hitno prevezli do bolnice. Njoj S. Đ. nije ispričao šta se kritične prilike dogodilo, jer on nije ni bio u stanju da ispriča, a ona je kasnije saznala za događaj.

Iz nalaza i mišljenja vještaka dr Nemanje Radojevića sud je utvrdio da je 30.06.2016. godine došlo do povređivanja Đ. S., koji je nakon toga pregledan od strane ljekara Opšte bolnice u B., koji su tom prilikom dijagnostikovali povrede nagnječenje desnog koljena i oguljotinu desne šake. Navedene povrede su posljedica dejstva tupine mehaničke sile i iste su mogle nastati prilikom pada i udara o tvrdu i neravnu podlogu. U vrijeme nanošenja zadobijene povrede pojedinačno i zbirno se kvalifikuju kao laka tjelesna povreda. Sud je u potpunosti prihvatio nalaz ovog vještaka, jer je dat na osnovu pravila struke i nauke, a na osnovu medicinske dokumentacije koja predstavlja objektivni pokazatelj o vrsti i lokaciji povreda kod oštećenog prilikom pregleda, neposredno nakon kritičnog dešavanja.

Analizirajući odbranu okrivljenog, sud je imao u vidu da okrivljeni nije negirao da se kritičnom prilikom sreo sa oštećenim Đ. S. i da je došlo do svađe između njih. Citirani navodi odbrane okrivljenog ocijenjeni su kao jasni, logični, nedvosmisleni i saglasni izvedenim dokazima.

Sud nije prihvatio navode iz odbrane okrivljenog G. V. da konkretnom prilikom nije odgurnuo oštećenog, te da isti nije padao na zemljanu podlogu i ne zna kako je zadobio povrede. U tom dijelu sud je odbranu okrivljenog ocijenio kao sračunatu na izbjegavanje sopstvene krivično-pravne odgovornosti s obzriom da su isti navodi obezbvrijeđeni iskazima oštećenog saslušanog u svojstvu svjedoka Đ. S. i svjedoka G. S., kao i na osnovu medicinske dokumentacije i nalazom i mišljenjem vještaka dr Radojević Nemanje.

Dakle, imajući u vidu sve izvedene dokaze, a posebno iskaz Đ. S., sud je kao nesumnjivo zaključio da je okrivljeni kritičnom prilikom odgurnuo oštećenog Đ. S., usled čega je pao na zemljanu podlogu-seoski put i tom prilikom zadobio povrede u vidu nagnječenja desnog koljena i oguljotine desne šake, ali da nema dokaza da su povrede nanijete oružjem, opasnim oruđem ili drugim sredstvom podobnim da tijelo teško povrijedi ili zdravlje teško naruši, pa samim tim nema dokaza da je okrivljeni u svojim radnjama ostvario obilježja krivičnog djela koje mu je stavljeno na teret. Naime, za postojanje krivičnog djela iz čl. 152 st. 2 u vezi st. 1 Krivičnog zakonika Crne Gore, potrebno je da je učinilac upotrebom oružja, opasnog oruđa ili drugog sredstva podobnog da tijelo teško povrijedi ili zdravlje teško naruši, drugom nanese lake tjelesne povrede. U konkretnom sučaju, nije dokazano da je okrivljeni izvršio krivično djelo na opisani način, pa kako je oštećeni zbog toga što je bio odgurnut od strane okrivljenog pao na zemljanu podlogu- seoski put, te da se radi o neravnoj podlozi, a što je utvrđeno iz nalaza i mišljenja vještaka medicinske struke, kojom prilikom je oštećeni zadobio lake tjelesne povrede, pa kako po mišljenju suda zemljana podloga kao i neravni put ne predstavljaju sredstvo podobno da tijelo teško povrijedi ili zdravlje teško naruši, te je na ovaj način okrivljeni izvršio krivično djelo laka tjelesna povreda iz čl. 152 st. 1 Krivičnog zakonika Crne Gore, za koje djelo se gonjenje preduzima po privatnoj tužbi.

Dakle, nesporno je utvrđeno da je oštećeni imao nagnječne povrede desnog koljena i oguljotine desne šake, koje povrede su po svom karakteru lake tjelesne povrede i po vještaku iste povrede su nastale prilikom pada i udara na tvrdu neravnu podlogu. Da bi postojalo krivično djelo laka tjelesna povreda iz čl. 152 st. 2 u vezi st. 1 KZCG, potrebno je da je ta povreda nanešena oružjem, opasnim oruđem, ili drugim sredstvom podobnim da tijelo teško povrijedi ili zdravlje teško naruši. Kod takvih nespornih činjenica ne može se zaključiti da je zemljana podloga-seoski put na koji je oštećeni pao, sredstvo izvršenja krivičnog djela iz čl. 152 st. 2 u vezi st. 1 KZCG. Podobnost sredstava da se nekom nanese laka tjelesna povreda i da mu se zdravlje teško naruši, prvo se procjenjuje na osnovu redovne namjene korištenja tog sredstva, a potom i po načinu i mogućnosti upotrebe u konkretnom slučaju. Upravo u konkretnom slučaju zemljana podloga-seoski put u smislu sredstava izvršenja ovog djela nije podobna da se tijelo teško povrijedi ili zdravlje teško naruši, a pogotovo imajući u vidu još činjenicu da je oštećeni starija osoba koja se teško kreće. Iz takvog ponašanja sud nije mogao izvesti zaključak, da je okrivljeni izvršio krivično djelo koje mu je optužbom stavljeno na teret.

Na ovakav stav upućuje presuda V. suda u B. P. Kž.br. ..../10 od 20.09.2010. godine i Kž.br. .../11 od 23.06.2011. godine.

Shodno odredbama čl. 370 ZKP-a, po kojima je sud savjesno cijenio sve dokaze, donio je oslobađajuću presudu ne zato što je utvrđeno da je okrivljeni nevin, već zato što nije utvrđeno na nesumnjiv način da je izvršio krivično djelo koje mu je optužbom stavljeno na teret, odnosno nije dokazana na nesumnjiv način njegova krivica.

Shodno čl. 230 ZKP-a, troškovi krivičnog postuka padaju na teret budžetskih sredstava suda.

Oštećeni Đ. S., radi ostvarivanja imovinsko-pravnog zahtjeva u smislu čl. 239 ZKP-a upućuje se na parnični postupak.

Iz iznijetih razloga odlučeno je kao u izreci presude.

OSNOVNI SUD U BERANAMA

Dana 20.09.2017. godine
ZAPISNIČAR, S U D I J A,
Milica Milanović Aleksandar Ćulafić
PRAVNA POUKA: Nezadovoljna stranka
ima pravo žalbe, u roku od 8 (osam) dana,
od dana prijema presude, putem ovog suda
za VIŠI SUD U BIJELOM POLJU.