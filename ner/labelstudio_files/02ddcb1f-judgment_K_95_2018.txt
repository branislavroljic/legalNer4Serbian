U IME CRNE GORE
K.br. 95/18
OSNOVNI SUD U HERCEG NOVOM, sudija Andrija Marojević uz učešće namještenice suda Stanke Vodovar kao zapisničarke, u krivičnom predmetu protiv okrivljenog F.S.a, zbog krivičnog djela iz čl. 412 st. 2 u vezi st. 1 KZ CG, postupajući po optužnom prijedlogu Osnovnog državnog tužilaštva u Herceg Novom Kt.br. 157/18 od 13.08.2018. godine, nakon javnog glavnog pretresa održanog 13.08.2018. godine u prisustvu državnog tužioca Nikole Samardžića, okrivljenog, njegovog branioca I.J. advokatice iz HN i prevodioca za albanski jezik P.P. iz HN, istog dana donio je i javno objavio

P R E S U D U
Okrivljeni:

F.S., lični broj ...., od oca X. i majke G. rođene T., rođen ..... godine u mjestu K. – Republika A., s prebivalištem u Tirani – ...., državljanin Republike Albanije, oženjen, otac četvoro đece, građevinski radnik, lošeg imovnog stanja, ranije neosuđivan,
Kriv je

Što je :

dana 11.08.2018. godine oko 22,00 časa u Herceg Novom, na GP „Debeli Brijeg“ upotrijebio preinačenu javnu ispravu kao pravu, na način što je prilikom prelaska državne granice ovlašćenim službenicima Stanice granične policije Sutorina kao dokaz identiteta predao pasoš Republike Albanije serijski broj .... koji je izdat na njegovo ime dana 19.07.2010. godine sa rokom važenja do 18.07.2020. godine, a koja isprava je preinačena, tako što je na stranicama 13, 14, 15 i 16 pasoša na kojoj je bila upisana zabrana ulaska okrivljenom u Italiju nalijepljene stranice bez odgovarajućih elemenata zaštite, pri čemu je bio svjestan svoga djela i htio njegovo izvršenje,
čime je učinio krivično djelo falsifikovanje isprave iz čl. 412 stav 2 u vezi stava 1 Krivičnog zakonika Crne Gore.

pa mu sud primjenom citiranih zakonskih odredbi, kao i odredbi čl. 4 st. 2, čl. 42, 52, 53 i 54 Krivičnog zakonika Crne Gore te čl. 374 Zakonika o krivičnom postupku izriče
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ova kazna neće izvršiti ukoliko okrivljeni u roku od 2 (dvije) godine po pravosnažnosti presude ne izvrši novo krivično djelo.

Na osnovu čl. 75 st. 1 KZ CG okrivljenom F.S. izriče se MJERA BEZBJEDNOSTI oduzimanja predmeta – pasoša Republike Albanije ser. br. .....

Obavezuje se okrivljeni da na ime troškova krivičnog postupka uplati iznos od 80,00 € na žiro-račun ovoga suda br. 832-158-14, u roku od petnaest dana po pravosnažnosti presude pod prijetnjom prinudnog izvršenja.

O b r a z l o ž e nj e
Obrazloženje je izostavljeno, budući da su se stranke odrekle prava na žalbu shodno čl. 458 st. 7 ZKP-a.

OSNOVNI SUD U HERCEG NOVOM

Dana, 13.08.2018. godine
Zapisničarka,
Stanka Vodovar
SUDIJA,
Andrija Marojević
PRAVNA PUOKA: Presuda je pravosnažna danom donošenja.