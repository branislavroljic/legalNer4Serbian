K.br. 582/16
U IME CRNE GORE
OSNOVNI SUD U PODGORICI, sudija Đuković Goran uz učešće Sanje Radević kao zapisničara, u krivičnom predmetu protiv okrivljenog K. M. iz P., zbog krivičnog djela krađa iz čl. 239 st.1 Krivičnog zakonika Crne Gore, rješavajući po optužnom predlogu supsidijarnog tužioca "C.-a" od 07.10.2016. godine, na glavnom pretresu održanom dana 17.05.2019.godine, u prisustvu predstavnika supsidijarnog tužioca dipl.pravnika A. K. i okrivljenog, donio je i istog dana javno objavio,

PRESUDU

Okrivljeni,
K. M., JMBG MMM, od oca PM,rodjen MMMM.godine RM - SM, nastanjen u mjestu GM bb, završio srednju trgovinsku školu, razveden, otac jednog djeteta, nezaposlen, lošeg imovnog stanja, neosudjivan.

Na osnovu čl. 373 st.1 tač.2 Zakonika o krivičnom postupku
OSLOBAĐA SE OD OPTUŽBE
Da je:

U namjeri da sebi pribavi protivpravnu imovinsku korist u periodu od 24.11.2015. do 24.12.2015.godine oduzimao i prisvajao električnu energiju vlasništo C.-a, na način što je na brojilo djelovao jakim impulsnim elektromagnetnim poljem i na taj način u potpunosti onesposobio brojilo, tako da se utrošak električne energije nije mogao registrovati.

- čime bi izvršio krivično djelo krađa iz čl. 239 st.1 Krivičnog zakonika Crne Gore.

Oštećeni Crnogorski elektrodistributivni sistem DOO Podgorica radi ostvarenja imovinskopravnog zahtjeva upućuje se na parnični postupak.

Obavezuje se supsidijarni tužilac Crnogorski elektrodistributivni sistem DOO Podgorica da ovom sudu na ime troškova postupka uplati novčani iznos od 66,00 eura u roku od 15 dana po pravosnažnosti presude.

O b r a z l o ž e nj e
Optužnim predlogom supsidijarnog tužioca "C.-a" od 07.10.2016. godine, okrivljenom K. M. stavljeno je na teret izvršenje krivičnog djela krađa iz čl. 239 st.1 Krivičnog zakonika Crne Gore
Ovlašćeni predstavnik supsidijarnog tužica je u završnoj riječi izjavila da su u postupku koji je prethodio podnošenju optužnog predloga prikupljeni dokazi koji potvrdjuju osnovanu sumnju da je okrivljeni K. M. počiio krivično djelo koje mu se stavlja na teret, pa je predložila sudu da okrivljenog oglasi krivim. Postavila je imovinsko pravni zahtjev u iznosu od 1.565,49 eura.

Okrivljeni je u svojoj odbrani izjavio da nije tačno da je u periodu od 24.11.2015. godine do 24.12.2015.godine u namjeri da sebi pribavi protivpravnu imovinsku korist oduzeo i prisvojio električnu energiju vlasniištva C.-a i da sa tim nema nikakve veze. Nije potpisao zapisnik od 24.05.2015.godine i nije prisustvovao predmetnoj kontroli. U završnoj riječi je izjavio da ostaje pri navodima svoje odbrane na glavnom pretresu, da nije dokazano da je izvršio krivično djelo stavljeno mu na teret, pa je predložio sudu da ga oslobodi od krivice.

Sud je u dokaznom postupku pročitao zapisnik o kontroli mjernog mjesta EPCG br..../.. u kome je navedeno da je datum 24.15.2015.godine, pročitan je izvod iz KE za okrivljenog br..../..., pročitan je nalaz i mišljenje vještaka elektro struke B. M. od 25.04.2019.godine, saslušan je svjedok F. M., dok sud nije provodio dokaz saslušanja svjedoka D. V., jer je činjenično stanje u dovoljnoj mjeri rasvijetljeno i bez saslušanja ovog svjedoka.

Ocjenom navoda optužbe, odbrane kao i svih provedenih dokaza, sud je na nesumnjjiv način utvrdio da nema dokaza da je okrivljeni izvršio krivično djelo stavljeno mu na teret.

Ovo iz sledećih razloga.

Iz zapisnika o kontroli mjernog mjesta elektroprivrede CG br..... proizilazi da je isti sačinjen od strane ovlašćenih radnika C.-a, D. V. i F. M., a povodom utroška električne energije kod okrivljenog K. M.. U zapisniku su navedeni podaci o mjernoj garnituri, da je godina prve ovjere 2015. da na brojilu postoji državna plomba ..., dok za elektrodistributivnu plombu nema nikakvih podataka. Takođe u zapisniku nedostaje tip i presjek napojnog voda. Konstatovana su stanja sa brojila električne energije u Kwh i to viša tarifa 132 i niža tarifa 131 Kwh. U opisu zatečenog stanja navedeno je da nije radio displej, a da je sklopka bila u gornjem položaju i da se potrošač vodio kao isključen sa mreže. Intervencijom na drišeru brojila stanje se normalizovalo tj. brojilo je ponovo osposobljeno da registruje preuzetu energiju.

Iz nalaza i mišljenja vještaka elektrotehničke struke, proizilazi da je u skladu sa metodologijom za obračunavanje i naplatu nelegalno preuzete električne energije (Sl.list CG br.20/12), članom 4 određen način kontrole koji se ne može vršiti bez prisustva predstavnika privrednog društva ili drugog pravnog lica, preduzetnika, odnosno fizičkog lica. Pravilnikom o prelasku brojila električne energije potrošača u vlasništvo "EPCG AD Nikšić" normirana su prava i obaveze isporučioca i potrošača električne energije (Sl.list CG br.17/2007). Iz energetske kartice na ime okrivljenog od 24.04.2019.godine, koja je pribavljenja od strane ovog vještaka, a iz koje se jasno mogu pratiti stanja potrošnje po godinama se zaključuje da potrošnja varira od 904 kw/h u prvom mjesecu 2015.godine do 0 kw/h u 12 mjesecu 2015.godine kada nije registrovana nikakva potrošnja, tj. u periodu od 24.11.2015. godine do 24.12.2015. godine nije bilo potrošnje. Ista konstatacija se odnosi na dan 24. 12.2015.godine. FC Snadbijevanje region Podgorica je izvršila obračun - račun br..../../... neovlašćeno preuzete energije za period od 24.11.2015. godine do 24.12.2015. godine u iznosu od 1.565,49 eura. Obračun je izvršen za struju brojila 63A, odnosno za snagu od 41,47kw. Međutim za kategoriju potrošača "domaćinstva", uobičajena odobrena snaga je 26kw (3x40A), što znači da je izvršeni obračun neprihvatljiv. Za slučaj nelegalne potrošnje ako brojilo nije registrovalo ukupnu preuzetu električnu energiju onda se utvrđivanje nelegalno preuzete energije vrši tako što se obračunska snaga množi sa 360 mjesečnih sati što daje za rezultat 9.360kw/h na mjesečnom nivou, čiji bi novčani ekvivalent iznosio 604,49 eura sa PDV-om od i gubicima na mreži od koliko se najviše kreću u zemljama EU.

Svjedok F. M. je izjavio da se ne može sjetiti svih detalja predmetne kontrole, ali se sjeća da se radilo o novom brojilu koje se nalazilo na stubu, a stub na javnoj površini-ulici. Dakle,predmetno brojilo nije stajalo u kući ili dvorištu okrivljenog, jer se radilo o novom brojilu.

Na osnovu naprijed izloženog sud je na nesumnjiv način utvrdio da nema dokaza da je okrivljeni izvršio krivično djelo koje mu je optužnim aktom stavljeno na teret, pa je istog primjenom čl. 373 st.1 tač.2 Zakonika o krivičnom postupku oslobodio od optužbe.

Ovo iz sledećih razloga.

Po ocjeni ovoga suda pravo na razumijevanje ovog krivičnopravnog događaja proizilazi iz iskaza svjedoka F. M.. On je u svom iskazu bio jasan, kategoričan, ubjedljiv i koncizan. Svjedok F. je zapravo saopštio jednu krucijalnu činjenicu od koje zavisi pravilna primjena prava u ovom predmetu.

Naime, ovaj svjedok je kazao da se u konkretnom slučaju radilo o novom brojilu koje se nalazilo na električnom stubu, a stub na javnoj površini ili bolje rečeno na ulici. Predmetno brojilo se nije nalazilo u kući okrivljenog niti u njegovom dvorištu,
U tom smislu tužilačka strana bi morala znati da je predmetno brojilo bilo u posjedu i svojini "C.-a" i propisno zaključano na uličnom stubu. Da bi okrivljeni bio učinilac ovog krivičnog djela tužilac bi morao da dokaže da je okrivljeni nasilno otvorio ormar u kojem se nalazilo brojilo ili ga je otvorio podesnim sredstvom i na protivpravan način koristio električnu energiju.

Kako od strane supsidijarnog tužioca u tom smislu nijesu dostavljeni dokazi koji bi potvrdili krivicu okrivljenog u smislu da je na brojilo djelovao jakim impulsnim elektromagnetnim poljem i na taj način u potpunosti onesposobio brojilo, to je sud istog primjenom čl. 373 st.1 tač.2 Zakonika o krivičnom postupku, oslobodio od optužbe.

Na osnovu čl.239 st. 3 Zakonika o krivičnom postupku oštećeni Crnogorski elektodistributivni sistem DOO Podgorica se radi ostvarenja imovinskopravnog zahtjeva, upućuje na parnični postupak.

Na osnovu čl. 229 st. 1 Zakonika o krivičnom postupku obavezuje se supsidijarni tužilac Crnogorski elektrodistributivni sistem DOO Podgorica da ovom sudu na ime troškova krivičnog postupka uplati novčani iznos od 66,00 eura, koji se odnosi na troškove nastale povodom vještačenja o strane vještaka elektroenergetske struke, u roku od 15 dana po pravosnažnosti presude.

Sa iznijetih razloga odlučeno je kao u izreci presude.

OSNOVNI SUD U PODGORICI

Dana,17.05.2019.godine
SUDIJA
Goran Đuković,s.r.

PRAVNA POUKA: Protiv ove presude može se izjaviti žalba
u roku od 8 dana od prijema pisanog otpravka iste
Višem sudu u Podgorici, a preko ovog suda.

ZTO: Radević Sanja
DN-a:

- Supsidijarnom tužiocu DOO Crnogorskom elektrodistributivnom sistemu Podgorica
- Okrivljenom K. M.

- a/a
Postupljeno dana:______________
Namještenik suda:______________