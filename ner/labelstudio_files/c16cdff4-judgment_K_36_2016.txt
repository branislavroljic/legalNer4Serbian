OSNOVNI SUD U ROŽAJAMA

K.br. 36/16
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide Luboder, rješavajući po optužnom predlogu od 22.02.2016.g. protiv okrivljenog Z. R. iz Rožaja, zbog krivičnog djela krađa iz čl. 239. st. 1. u vezi čl. 49. Krivičnog zakonika Crne Gore, nakon održanog glavnog i javnog pretresa dana 30.03.2016.g. u prisustvu punomoćnika oštećenog Š. K. adv. R. S. i okrivljenog, donio je i dana 31.03.2016. javno objavio
P R E S U D U
Okrivljeni Z. R., JMB .od oca S. i majke S., rodj. V., rodjen ..g., u selu Bašča, Opština Rožaje, gdje i živi drž. CG, razumije crnogorski jezik, njegov jezik je srpski, pismen, završio SSS, nezaposlen, oženjen otac dvoje djece od kojih jedno maloletno, siromašnog imovnog stanja, neosudjivan.

OSLOBAĐA SE OD OPTUŽBE
da je:

krajem 2013.g. u prvoj polovini 2014.g. u mjestu "Gradina", Opština Rožaje u uračunjivom stanju, svjestan svoj djela čije je izvršenje htio iako je znao da je njegovo djelo zabranjeno u namjeri da sebi pribavi protivpravnu imovinsku korist, iz porodične kuće vlasništvo oštećenog K. Š., u više navrata oduzeo tuđe pokretne stvari i to: jednu motornu testeru koju je Š. pozajmio od B. H. iz Trpezi vrijednosti 300,00 eura, vibrator pumpu za sabijanje betona vrijednosti 40,00 eura, novu neraspakovanu muzilicu za mužu krava turske proizvodnje vrijednosti od 350,00 eura, dva persijska tepiha dimenzija 3x4 m ukupne vrijednosti 1.000,00 eura i dvije fudbalske mreže dimenzija 2,5x5 m vrijednosti 400,00 eura
- čime bi izvršio krivično djelo krađa iz čl. 239. st. 1. u vezi čl. 49. Krivičnog zakonika Crne Gore.

pošto nije dokazano da je okrivljeni učinio djelo za koje je optužen.

Troškova krivičnog postupka nije bilo.

O b r a z l o ž e nj e
Oštećeni kao tužilac Š. K. je preko svog punomoćnika, adv. R. S., podnio Osnovnom sudu u Rožajama, optužni predlog od 22.02.2016.g. protiv okrivljenog Z. R. iz Rožaje, zbog produženog krivičnog djela krađa iz čl. 239. st. 1. u vezi čl. 49 Krivičnog zakonika Crne Gore (KZ CG).

Na glavnom pretresu u završnoj riječi punomoćnik oštećenog kao tužioca adv. R. S. je ostao pri podnijetom optužnom predlogu, te je predložio da sud okrivljenog oglasi krivim zbog krivičnog djela koje mu je optužbom stavljeno na teret i osudi ga na kaznu po zakonu.

Okrivljeni je u svojoj odbrani istakao da u toku 2013.g., i 2014.g., nije oduzeo vibrator pumpu, muzalicu za krave, persiske tepihe, dvije fudbalske mreže i motornu testeru, iz kuće oštećenog kao tužioca. Istina je da je čuvao stoku oštećenog od 2012.g. do 15.05.2013.g., u mjestu zv. Gradina, Opština Rožaje, da je imao ključ od njegove kuće i kada je predao ključ od kuće oštećenom ove su ostale u kući. Oštećeni je odmah nakon toga promijenio bravu na ulaznim vratima kuće tako da on nakon toga nije imao kontakt sa ključem i ovim stvarima. Predložio je da ga sud oslobodi od optužbe jer nije izvršio djelo koje mu se stavljeno na teret.

Po ovoj krivičnopravnoj stvari, sud je izveo dokaze, saslušao svjedoka – oštećenog kao tužioca Š. K., svjedoke S. T., H. B., H. M., A.N., izvršio uvid u spise predmeta ODT-a Kt.br. 15/16 i 150/15 i uvid u izvod iz kaznene evidenćije na ime okrivljenog.

Cijeneći iskaz okrivljenog i sve izvedene dokaze,kako pojedinačno,tako i u medjusobnoj vezi,u smuslu čl.370. st.3. Zakonika o krivičnom postupku (ZKP), sud je našao da nije dokazano da je okrivljeni izvršio krivično djelo koje mu je optužbom stavljeno na teret, pa je istog oslobodio od optužbe primenom čl. 373. st. 1. tač. 2. ZKP.

Naime, svjedok – oštećeni kao tužioc Š. K.je izjavio, da je okrivljeni čuvao njegovu stoku od 2012.g., do 15.05.2013.g., i da je imao ključ od njegove kuće u mjestu Gradina, Opština Rožaje, u kojoj su se nalazile stvari stvari i to: vibrator pumpa, muzalica za krave, persiski tepisi, dvije fudbalske mreže i motorna testea. Kada mu je okrivljeni 15.05.2013.g., vratio ključ, on je zamijenio bravu na vratima i navedene stvari su ostale u kuću. Da je septembra 2013.g. angažovao radnike koji su izvodili radove na njegovoj kući i zadržali do kraja godine, a ključ od kuće je dao H.B.. Kada je dosao iz Njemačke krajem 2013.g., vidio je da mu je kuća obijena, ali slučaj nije prijavio policiji jer nije znao ko je izvršio obijanje. Tada mu nijesu oduzete navedene stvari, već druge stvari. Kada je drugi put došao iz Njemačke polovinom 2014.g., vidio je da su mu nestale navedene stvari. Zaključio je da je neko odtljučao ključem ulazna vrata jer on ista zaključava dva puta, a odključao ih je jednim okretajem ključa. Smatra da je navedene stvari oduzeo okrivljeni zbog toga što je znao da se te stvari nalaze u kući.

Iz iskaza svjedoka S. B. vidi se, da je izvodio radove na kući oštećenog Š.K. u mjesta Gradine, Opštna Rožaje, od septembra do kraja 2013.g., i da su sporne stvari ostale u kući kada je on otišao i da mu je kasnije ostećeni kao tužilac Š. K. rekao da su iste nestale i da sumnja na okrivljenog.

Svjedok H.B.je izjavio da je izvodio radove na kući oštećenog Š. K. u mjestu Gradina, Opština Rožaje, od septmbra mjeseca 2013.g do kraja decembra iste godine kada je vratio ključ oštećenom. Okrivljeni Z. je dolazio kod njih i donosio im hranu, jer ga je on angazovao za to, a nije imao ključ od kuće. Čuo je da su navedene stvari nestale nakon njihovog odlaska, a ne zna ko je iste oduzeo.

Svjedoci H.M. i A.N.su izjavili da su izvodili radove na kući oštećenog od septembra mjeseca 2013.g., do kraja decembra iste godine i da im nije poznato ko je oduzeo navedene stvari.

Iz spisa predmeta ODT-a Kt.br. 15/16 i 150/15 vidi se da su odbačene krivične prijave protiv okrivljenog zbog produženog krivičnog djela teška kradja iz čl. 240. st. 1. tač. 1. KZ CG., jer ne postoji osnovana sumnja da je okrivljeni izvršio navedeno krivično djelo.

Iz izvoda iz kaznene evidencije na ime okrivljenog, vidi se da isti ne prolazi kroz kaznenu evidenciju.

Imajući u vidu iskaze imenovanih svjedoka, koje je sud ocijenio kao jasne i objektivane, a dovodeći iste sa navedenim pisanim dokazima koje je ocijenio kao jasne i odredjene, zaista se nesumnjivo utvrđuje da nema dokaza koji bi sa sigurnošću upućivali na zaključak da je okrivljeni oduzeo navedene stvari iz kuće oštećenog kao tužioca. Ovo tim prije što okrivljeni nije zatečen kod kuće oštećenog kao tužioca da oduzima navedene stvari. Stvari nijesu nađene kod njega, niti kod drugog lica, a oštećeni kao tužilac samo izražava sumnju da je okrivljeni mogao oduzeti iste, koja sumnja nije potkrijepljena ni jednim drugim dokazom, a na sumnjama tj. predpostavkama se ne može zasnivati sudska odluka.

Iz ovakvog iznijetog i utvrđenog činjeničnog stanja nesumnjivo proizilazi da nije dokazano da je okrivljeni oduzeo navedene stvari iz kuće oštećenog kao tužioca u kritičnom periodu, te samim tim nije dokazano ni da je počinio krivično djelo koje mu je optužnim predlogom stavljeno na teret.

Pošto nije dokazano da je okrivljeni učinio krivično djelo za koje je optužen, to je sud istog oslobodio od optužbe primenom načela in dubio pro reo (u slučaju sumnje u korist okrivljenog), te je odlučio kao u dispozitivu ove presude.

Sa izloženog odlučeno je kao u dispozitivu ove presude.

OSNOVNI SUD U ROŽAJAMA, dana 31.03.2016 godine

Zapisničar,S U D I J A,
Aida Luboder s.r.Milosav Zekić s.r.

PRAVNA POUKA: Protiv ove presude može se izjaviti žalba u roku od 8 dana od dana prijema iste i to Višem sudu u Bijelom Polju, a preko ovog suda.