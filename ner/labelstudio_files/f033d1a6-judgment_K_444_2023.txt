K. br. 444/23
U IME CRNE GORE
Osnovni sud u Podgorici, sudija Ilija Radulović, uz učešće zapisničarke Nataše Paunović, u krivičnom postupku protiv okrivljenog M. K. zbog krivičnog djela omogućavanje uživanja opojnih droga iz člana 301 stav 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 04.12.2023. godine, donio je
P R E S U D U
Okrivljeni:

M. K., JMB xxxxxxxxxxxxx, zvani M. i S., od oca M. i majke S., rođene L., rođen xx.xx.19xx. godine u C., sa mjestom prebivališta u C., UI. B. P. broj x, državljanin Crne Gore, nezaposlen, neoženjen, bez djece, pismen, sa završenom srednjom školom, po zanimanju grafički dizajner, lošeg imovnog stanja, ranije neosuđivan, protiv kojeg se ne vodi drugi krivični postupak
Kriv je

Što je:

Dana 06. maja 2023. godine, oko 03,00 časova, u Podgorici, u krugu fabrike "T.", svjesan svog djela čije je izvršenje htio, znajući da je njegovo djelo zabranjeno, dao drugom da uživa opojnu drogu - amfetamin, na način što je, pored jednog hangara, na mobilnom telefonu oštećene S. J. napravio liniju od amfetamina, koji je proglašen za opojnu drogu Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga (Službeni list Crne Gore, broj 41/2018, 57/2018 i 123/2021), koju je oštećena konzumira ušmrkavanjem, u čemu su ih zatekli službenici policije
čime je učinio krivično djelo omogućavanje uživanja opojnih droga iz člana 301 stav 1 Krivičnog zakonika Crne Gore
Pa ga sud na osnovu čl. 2, čl. 3, čl. 4 st. 2, čl. 5, čl. 13 st.1, čl. 14, čl. 15, čl. 32, čl. 36, čl. 36a, čl. 42 st. 1, čl. 45 i čl. 46 Krivičnog zakonika Crne Gore, te čl. 226, čl. 229, čl. 301 i čl. 374 Zakonika o krivičnom postupku
O S U Đ U J E
Na kaznu zatvora u trajanju od 6 (šest) mjeseci, a koju kaznu će nakon pravosnažnosti presude izdržavati u prostorijama za stanovanje, s tim da okrivljeni ne smije napuštati prostorije u kojima stanuje, osim u slučajevima propisanim zakonom kojim se uređuje izvršenje krivičnih sankcija.

Ukoliko optuženi jednom u trajanju preko 6 časova ili dva puta u trajanju do 6 časova samovoljno napusti postorije u kojima stanuje, sud će odrediti da ostatak kazne zatvora izdrži u Upravi za izvršenje krivičnih sankcija.

Na osnovu čl. 75 st. 1 i čl. 301 stav 3 Krivičnog zakonika Crne Gore, prema okrivljenom se izriče:

MJERA BEZBJEDNOSTI
ODUZIMANjE PREDMETA
Oduzima se od okrivljenog opojna droga “amfetamin”, kao predmet upotrijebljen u izvršenju krivičnog djela.

Oštećena S. J. se upućuje da imovinskopravni zahtjev može ostvarivati u parničnom postupku.

Obavezuje se okrivljeni da plati na ime sudskog paušala plati iznos od 50,00 eura, kao i troškove advokata o kojima će se odlučiti posebnim rješenjem, u roku od 15 dana po pravosnažnosti presude donijete na osnovu sporazuma o priznanju krivice.

O b r a z l o ž e nj e
Okrivljenom M. K. je optužnim predlogom Osnovnog državnog tužilaštva u Podgorici Kt. br. 596/23 od 12.07.2023. godine stavljeno na teret krivično djelo omogućavanje uživanja opojnih droga iz člana 301 st. 1 Krivičnog zakonika Crne Gore.

Nakon podnošenja optužnog predloga sudu, državni tužilac, okrivljeni i njegova braniteljka su dana 19.10.2023. godine zaključili sporazum o priznanju krivice, koji su istog dostavili sudu zajedno sa zapisnikom o pregovaranju i zapisnikom o priznanju krivice.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza, sud je zaključio da je državni tužilac pružio dovoljno dokaza o krivici okrivljenog, tj. da je okrivljeni M. K. u vrijeme, mjesto i na način kako je to opisano u izreci ove presude izvršio krivično djelo omogućavanje uživanja opojnih droga iz čl. 301 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i braniteljke, ovaj sud je cijenio da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje su utvrđene na strani okrivljenog, a koje je cijenio državni tužilac prilikom pregovaranja o visini kazne i to njegovo držanje poslije učinjenog krivičnog djela izraženo kroz prihvatanje odgovornosti i priznanje krivice, kao i izraženo kajanje, te činjenicu da je okrivljeni neosuđivano lice, a ni oštećena se nije pridružila krivičnom gonjenju, dok otežavajuće okolnosti na strani okrivjenog nijesu utvrđene.

Shodno čl. 75 st. 1 i čl. 301 stav 3 Krivičnog zakonika Crne Gore, prema okrivljenom je izrečena mjera oduzimanja opojne droge “amfetamin”, obzirom da je ista bila predmet upotrijebljen prilikom izvršenja ovog krivičnog djela, sa kojeg je razloga njeno oduzimanje bilo nužno.

Sud je, shodno članu 239 st. 2 Zakonika o krivičnom postupku uputio oštećenu da imovinskopravni zahtjev eventualno može ostvarivati u parničnom postupku.

Okrivljeni je shodno čl. 226 i čl. 229 Zakonika o krivičnom postupku obavezan da plati troškove sudskog paušala u iznosu od 50,00 €, a koji iznos je određen prema trajanju i složenosti postupka i imovnom stanju okrivljenog, kao i da plati troškove koji se odnose na nagradu braniteljke.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 04.12.2023. godine
ZAPISNIČARKA S U D I J A
Nataša Paunović, s.r. Ilija Radulović, s.r.

PRAVNA POUKA:

Protiv ovog rješenja dozvoljena je žalba u roku od 3 dana od dana prijema prepisa istog, krivičnom vijeću ovog suda, samo u slučaju kad presuda nije u skladu sa zaključenim sporazumom.

Z.T.O.

Nataša Paunović