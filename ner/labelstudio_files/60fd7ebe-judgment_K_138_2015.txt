K.br.138/15
U IME CRNE GORE
Osnovni sud u Beranama, po sudiji Dašić Draganu, uz učešće samostalne referentkinje Čukić Mirjane, kao zapisničarke, u krivičnom predmetu protiv okrivljenog Š.M., iz B., zbog krivičnog djela ubijanje i mučenje životinja iz čl.309. st.1. Krivičnog zakonika Crne Gore, po uređenom optužnom predlogu oštećenog kao tužioca Ć.M., iz B., od 16.10.2015. godine, nakon održanog glavnog i javnog pretresa, u prisustvu oštećenog kao tužioca i u odsustvu okrivljenog, donio je dana 21.12.2015. godine, a javno objavio dana 22.12.2015. godine:

P R E S U D U
Okrivljeni Š.M., sa jedinstvenim matičnim brojem ..., od oca V. i majke I., rođene S., rođen ... . godine u B., sa prebivalištem u selu Š., opština B., državljanin C.G., penzioner, oženjen, pismen, sa završnom srednjom školom, siromašnog imovnog stanja, neosuđivan.

OSLOBAĐA SE OD OPTUŽBE
Da je:

Dana ... . godine, u večernjim časovima, u mjestu Š., zaseok O., opština B., kod kuće Š.B., izvršio trovanje psa starog jednu godinu, rase vučijak, sedmoro štenadi, psa zvanog „C.“ starog deset godina i jednog mladog šteneta starog tri mjeseca, upotrebom otrova u čvrstom stanju razblaženog sa vodom, pri čemu je bio uračunljiv i svjestan svog djela i njegove zabranjenosti, a čije izvršenje je htio.

- čime bi učinio krivično djelo ubijanje i mučenje životinja iz čl.309. st.1. Krivičnog zakonika Crne Gore /KZ CG/.

- pošto nije dokazano da je učinio krivično djelo za koje je optužen, shodno čl.373. st.1. tač.2. Zakonika o krivičnom postupku /ZKP-a/.

- troškova krivičnog postupka nije bilo.

- oštećeni kao tužilac Ć.M. radi ostvarivanja imovinskopravnog zahtjeva za naknadu štete upućuje se na parnični postupak, shodno čl.239. st.3. ZKP-a.

O b r a z l o ž e nj e
Dana 17.09.2015. godine, od strane oštećenog kao tužioca Ć.M., ovom sudu podnesen je optužni predlog, kojim je okrivljenom Š.M. stavljeno na teret krivično djelo ubijanje i mučenje životinja iz čl.309. st.1. KZ CG.

Na pripremnom ročištu održanom dana 14.10.2015. godine, shodno čl.204. ZKP-a, sud je oštećenog kao tužioca Ć.M., obavezao da uredi podneseni optužni predlog, iz razloga jer isti mora biti razumljiv da bi se po njemu moglo postupati i za preduzimanje navednih radnji istom ostavio rok od osam dana.

Dana 16.10.2015. godine, oštećeni kao tužilac Ć.M. podnio je ovom sudu uređeni optužni predlog, kojim je okrivljenom Š.M. stavljeno na teret krivično djelo ubijanje i mučenje životinja iz čl.309. st.1. KZ CG.

Na glavnom pretresu održanom dana 21.12.2015. godine, oštećeni kao tužilac Ć.M., u završnoj riječi, naveo je da je tokom postupka dokazano da je okrivljeni Š.M. učinio predmetno krivično djelo i predložio sudu da istog oglasi krivim i osudi na kaznu zatvora u trajanju od mjesec dana.

Okrivljeni Š.M., u toku postupka, negirao je da je učinio krivično djelo ubijanje i mučenje životinja iz čl.309. st.1. KZ CG, kako mu je to stavljeno na teret. Naveo je da ne posjeduje otrov za ubijanje pasa, niti da je isti koristio. Nije mu poznato da su za jedna dan uginuli psi vlasništvo oštećenog kao tužioca Ć.M., niti drugih vlasnika u selu Š., opština B..

Shodno čl.457. ZKP-a, glavni pretres od 21.12.2015. godine, održan je u odsustvu okrivljenog Š.M., koji je bio uredno pozvan, ali nije opravdao svoj izostanak, jer njegovo prisustvo na glavnom pretresu nije bilo nužno, a isti je ranije iznio svoju odbranu.

Radi pravilnog i zakonitog presuđenja predmetne krivične stvari sud je, na glavnom pretresu, u dokaznom postupku, izveo sljedeće dokaze:

saslušao svjedoka M.M.; i izvršio uvid u izvještaj iz kaznene evidencije za okrivljenog Š.M..

Nakon sprovedenog dokaznog postupka cijeneći navode optužbe, odbranu okrivljenog, te izvedene pobrojane dokaze, u smislu čl.16. i čl.370. ZKP-a, dovodeći ih u vezu jedne sa drugim, sud je stao na stanovište da činjenice iz činjeničnog opisa izreke presude nijesu dokazane, pa je okrivljenog Š.M. za krivično djelo ubijanje i mučenje životinja iz čl.309. st.1. KZ CG, koje mu je uređenim optužnim predlogom oštećenog kao tužioca Ć.M. od ... godine stavljeno na teret, oslobodio od optužbe, pošto nije dokazano da je učinio krivično djelo za koje je optužen. Sud je, najprije, cijenio odbranu okrivljenog Š.M. koji je negirao izvršenje predmetnog krivičnog djela, tvrdeći da nije preduzeo radnje stavljene mu na teret i istu prihvatio u cjelosti. A, to sa razloga jer u konkretnom ne postoji ni jedan dokaz - jasni i neposredni - koji bi ukazivao na okrivljenog Š.M. kao na učinioca predmetnog krivičnog djela. A, kako sud presudu zasniva na nesumnjivim činjenicama i dokazima, a ne na pretpostavkama, cijeneći da okrivljeni Š.M. nije zatečen da preduzima bilo koju radnju po osnovu koje bi, po uvjerenju suda, bila nesumnjivo dokazana njegova krivica, sud je istog oslobodio od optužbe, na osnovu čl.373. st.1. tač.2. ZKP-a.

Iz iskaza svjedoka M.M., vidi se da mu nije ništa poznato u vezi sa predmetnim krivičnim djelom. Ne zna da je izvršeno trovanje bilo kakvih pasa u selu Š., opština B., niti je ikada rekao da je okrivljeni otrovao bilo kog psa kod kuće babe Š.B., koje je umrla ... . godine.

Iskaz navedenog svjedoka sud je cijenio, ali kako istom nije ništa poznato u vezi sa predmetnim događajem, ovaj iskaz nije bio od uticaja na utvrđivanje bitnih činjenica u ovoj krivičnopravnoj stvari.

Ni jedan dokaz izveden u toku krivičnog postupka nije mogao potvrditi tezu optužbe da je okrivljeni Š.M. učinio krivično djelo ubijanje i mučenje životinja iz čl.309. st.1. KZ CG, koje mu je stavljeno na teret uređenim optužnim predlogom oštećenog kao tužioca od ... . godine, odnosno da je dana ... . godine, u večernjim časovima, u mjestu Š., zaseok O., opština B., kod kuće Š.B., izvršio trovanje psa starog jednu godinu, rase vučijak, sedmoro štenadi, psa zvanog „C.“ starog deset godina i jednog mladog šteneta starog tri mjeseca, upotrebom otrova u čvrstom stanju razblaženog sa vodom, pri čemu je bio uračunljiv i svjestan svog djela i njegove zabranjenosti, a čije izvršenje je htio. U konkretnom, sudu od strane optužbe nije prezentovan ni jedan dokaz koji bi okrivljenog Š. M. uopšte povezao sa krivičnim djelom stavljenim mu na teret. A, kako sud presudu zasniva na nesumnjivim činjenicama i dokazima, a ne na pretpostavkama, na osnovu maksime in dubio pro reo, gdje sumnju o postojanju činjenica koja čine obilježja krivičnog djela rješava na način koji je povoljniji za okrivljenog, posebno imajući u vidu da nema dokaza koji bi upućivali na njega kao učinioca predmetnog krivičnog djela, sud je okrivljenog Š.M. oslobodio od optužbe, na osnovu čl.373. st.1. tač.2. ZKP-a, pošto nije dokazano da je učinio krivično djelo za koje je optužen. Ovakav zaključak izvodi se i na osnovu odredbe čl.3. st.3. ZKP-a, koja je saglasna sa odredbom čl.6. st.2. EKLJP, a koja predstavlja prezumpciju nevinosti.

Troškova krivičnog postupka nije bilo.

Oštećeni kao tužilac Ć.M. radi ostvarivanja imovinskopravnog zahtjeva za naknadu štete upućuje se na parnični postupak, shodno čl.239. st.3. ZKP-a.

S iznijetih razloga odlučeno je kao u izreci presude.

OSNOVNI SUD U BERANAMA

Dana, 22.12.2015. godine.

Zapisničar S U D I J A
Čukić Mirjana DAŠIĆ DRAGAN
PRAVNA POUKA:

Protiv ove presude nezadovoljna stranka ima pravo žalbe u roku od 8 /osam/ dana od dana prijema iste presude i to Višem sudu u Bijelom Polju, a preko ovog suda.