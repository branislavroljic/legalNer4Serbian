U I M E C R N E G O R E
K. br. 587/12
OSNOVNI SUD U NIKŠIĆU kao prvostepeni krivični, sudija Perović Ivan uz sudjelovanje Ćuzović Plane kao zapisničara, u krivičnom predmetu protiv okrivljenog Đ* M*a zbog krivičnog djela iz čl. 168 st.1 KZ ,postupajući po optužnom predlogu ODT-a Nikšić Kt. br. 620/11 od 18.11.2011. godine, nakon dovršenog javnog glavnog pretresa dana 20.05.2013. godine u prisustvu zamjenika ODT-a Mićunović Vjere, okrivljenog Đ* M*a i njegovog branioca –advokata V* M*, donio je i istog dana javno objavio

P R E S U D U
Okrivljeni:

Đ* M* od oca N* i majke L* rođene Č*, rođen 12.01.19*.g. u Nikšiću, nastanjen u mjestu rođenja Zagrad bb, državljanin Crne Gore, pensioner, završio srednju školu, slabog imovnog stanja, ranije osuđivan presudom Osnovnog suda Nikšić K.br.101/95 od 27.06.1995. godine zbog krivičnog djela iz čl.172 st.3 u vezi st.1 KZ na kaznu zatvora od 30 dana - uslovno na jednu godinu
Na osnovu čl. 373 st. 1 tač. 2 ZKP-a
OSLOBAĐA SE OD OPTUŽBE
Da je:

Dana 16.08.2011.g. u Nikšiću, prijetnjom da će napasti na život i tijelo oštećenog Đ* R*a ugrozio njegovu sigurnost, na način što mu je rekao » Mrš, idi, ako mi staneš na moju zemlju ubiću te, ako ne odeš odavde ubiću te i krv će leći između mene i tebe« i pri tom pokušao oštećenog udariti macom,
- čime bi učinio krivično djelo ugrožavanje sigurnosti iz čl. 168 st. 1 Krivičnog zakonika.

Troškovi krivičnog postupka padaju na teret budžetskih sredstava suda.

O b r a z l o ž e nj e
ODT iz Nikšića optužnim predlogom Kt. br. 620/11 stavio je na teret okrivljenom Đ* M*u izvršenje krivičnog djela ugrožavanje sigurnosti iz čl. 168 st.1 KZ, pa je zamjenik ODT-a Mićunović Vjera koja je zastupala optužni akt na glavnom pretresu ostala pri istom u završnoj riječi, predlažući sudu da okrivljenog oglasi krivim i osudi po zakonu.

Okrivljeni Đ* M* negirao je izvršenje krivičnog djela navodeći u svojoj odbrani da je u više navrata tražio od Đ* R*a da mu vrati kamen koji je uzeo sa njegove zemlje, što on nije učinio, a jednom prilikom je čuo od nekih ljudi da je Đ* R*o pred kafanom kazao za njega da je špijun. Dana 16.08.2011. godine kada je išao u drva kamionom sa suvozačem Đ* R*om sreo je Đ* R*a koji je upravljao vozilom Golf 2 i tada je zaustavio svoje vozilo i nakon što su on i Đ* R*a izišli iz svojih vozila upitao je Đ* R*a, koji je takođe izašao iz svog vozila, zašto mu je rekao one pogrde riječi pred kafanom, da bi Đ* R*o počeo da psuje one koji su mu to prenijeli. Tom prilikom je takođe Đ* R*u rekao da nikada ne stane nogom na njegovo imanje imanje i zaprijetio da će policiji prijaviti šta je on govorio o njemu i što mu nije vratio kamen koji je uzeo, ali ga nije vrijeđao niti mu prijetio a takođe nije ni udarao vozilo oštećenog. U rukama nije imao bilo kakav predmet i nije pokušavao da udari oštećenog. Nakon toga nastavio je svojim putem, a tokom dana ga je kontaktirala policija i tada je saznao da ga je Đ* R*o prijavio.

Okrivljeni je u završnoj riječi ostao pri svojoj odbrani, predlažući sudu da ga oslobodi od optužbe.

Sud je u dokaznom postupku saslušao svjedoka oštećenog Đ* R*a i svjedoka Đ* R*u, sproveo suočenje okrivljenog Đ* M*a i svjedoka oštećenog Đ* R*a i pročitao izvod iz kaznene evidencije za okrivljenog.

Svjedok oštećeni Đ* R*o naveo je u svom iskazu kod istražnog sudije da mu je Đ* M* dalji stric i da misli da se isti na njega naljutio zbog nekih priča za koje misli da je on pričao. Od tada je više puta pokušavao da stupi u kontakt sa Đ* M*om i da mu objasni da to nije tačno. Sredinom avgusta 2011. godine krećući se svojim vozilom marke "Golf 2" sreo je na putu M*a koji je upravljao kamionom marke "Fap", a sa M*om je u vozilu bio Đ* R*a. Zaustavio je vozilo sa namjerom da popriča sa M*om, pa je otvorio prozor od svog vozila dok je Đ* M* parkirao svoj kamion neposredno uz njegovo vozilo, tako da nije mogao otvoriti vrata od svog vozila. Đ* M* je počeo odmah da psuje, vrijeđa i da ga pljuje i govorio mu "mrš idi, ako mi staneš na moju zemlju ubiću te, a ko ne odeš odavde ubiću te i krv će leći između mene i tebe". U jednom trenutku je nogom iz svog kamiona udario u vrata od njegovog vozila "Golf", a kasnije je pokušao da ga udari, što je on izbjegao.Takođe je Đ* M* uzeo kamionsku macu i pokušao sa njom da ga udari, ali ga je u tome spriječio Đ* R*a koji je prethodno sve vrijeme sjedio u kamionu do tog momenta kada je M* uzeo macu i krenuo da ga udari. Svo vrijeme tokom ovog događaja on je sjedio u svom vozilu "Golf" i istim je uspio da prođe i napusti to mjesto.

Svjedok oštećeni Đ* R*o naveo je u svom iskazu na glavnom pretresu dana 16.12.2011. godine da mu je i prije navedenog događaja Đ*a M* prijetio preko drugih ljudi i da mu je dana 16.08.2011. godine uputio veći broj prijetnji riječima "mrš idi, ako mi staneš na moju zemlju ubiću te, a ko ne odeš odavde ubiću te i krv će leći između mene i tebe", od kojih riječi je osjetio strah i ugroženost po sopstveni život i tijelo. Takođe je okrivljeni Đ* M* uzeo neki čekić, a Đ* R*a ga je zadržao da izađe iz kamiona.

Svjedok oštećeni Đ* R*o naveo je u svom iskazu na glavnom pretresu dana 22.03.2013. godine istakao da se kritičnom prilikom kretao svojim putničkim vozilom iz pravca Lukavice prema gradu, putem koji je širok oko 3,20 m i u jednom trenutku mu je put prepriječio Đ* M* koji je vozio teretno vozilo, tako da nije mogao svojim vozilom ići niti naprijed niti nazad. Đ* M* je odmah izašao iz kamiona, nogama je udarao po njegovom vozilu, a pokušao je da ga udari pesnicom što je izbjegao, izmakavši se prema drugom sjedištu, pa je prozor od vozila zatvorio. Đ* M* je počeo da ga vrijeđa i da pljuje po njegovom vozilu. Upućivao mu je uvrede prije nego što je pokušao da ga pesnicom udari govoreći mu “ rđo, pogani ” a takođe mu je rekao da će ga ubiti ako stane na njegovu stopu zemlje, te da će krv leći. Đ* M* je zatim ušao u vozilo pa je krenuo sa vozilom na rikverc govoreći mu da se gubi, a on mu je rekao da čeka policiju. On je opet izašao iz svoga vozila držeći u rukama kamionski čekić dužine oko 40 cm, a težine oko 2kg. Izašao je kada je Đ* M* svoje vozilo pomakao unazad, pa je Đ* M* zamahnuo čekićem prema njemu i tada je iz vozila izašao Đ* R*a koji ga je spriječio da ga udari. Nakon toga je pozvao policiju, a on je sa vozilom krenuo prema planini. Od postupaka Đ* M*a osjetio je strah i ugroženost po život i tijelo pa se pridružuje krivičnom gonjenju protiv okrivljenog.

Objašnjavajući razlike u odnosu na ranije kazivanje svjedok oštećeni Đ* R*o je naveo da je tačno je da je okrivljeni Đ* M* bio van kamiona kada je nogom udario u njegovo vozilo a ne može da objasni zbog čega je drugačije kazao istražnom sudiji. Tačno je da je on izašao iz svoga vozila nakon što je okrivljeni Đ* M* odvezao kamion u rikverc a zbog čega to nije sudu rekao ranije, sada ne može da objasni. Takođe je tačno da je Đ* M* bio izašao iz kamiona ,a čini mu se da je to i ranije pominjao. U momentu kada je Đ* M* uzeo čekić i pokušao da ga udari bio je izašao van svoga vozila i tačno je da je M* bio sa čekićem izašao iz kamiona, a ne zna zbog čega to nije kazao na ranijem glavnom pretresu. U konačnom je istakao da je tačno da je Đ* M* prvi napustio lice mjesta, a on je pozvao policiju.

Prilikom suočavanja okrivljenog Đ* M*a i svjedoka oštećenog Đ* R*a isti su bili okrenuti jedan prema drugome pa su kazivali šta se zbilo kritičnom prilikom, ostajući pri sopstvenim navodima (svjedok oštećeni Đ* R*o okrivljenom Đ* M*u je kazao – kunem se u život moje djece da je tačno da si mi prijetio, da si me toga dana pljuvao, zaustavio si vozilo, prijetio si mi govoreći “rđo, kuću ću ti iskopati ako staneš na moju zemlju, pogani, vodio si miliciju na svoju braću, krv će leći između mene i tebe” a okrivljeni Đ* M* je naveo – sve što pričaš neistina je a zna se koga je policija od nas dvojice više puta privodila a ti ne zboriš sa velikim dijelom porodice, a ističem ako sam ja R*u prepriječio put crni mi se barjak na kuću povio).

Imajući prednje u vidu, sud je našao da nije dokazano da je okrivljeni Đ* M* dana 16.08.2011.g. u Nikšiću, prijetnjom da će napasti na život i tijelo oštećenog Đ* R*a ugrozio njegovu sigurnost, na način što mu je rekao » Mrš, idi, ako mi staneš na moju zemlju ubiću te, ako ne odeš odavde ubiću te i krv će leći između mene i tebe« i pri tom pokušao oštećenog udariti macom, kojim radnjama bi učinio krivično djelo ugrožavanje sigurnosti iz čl. 168 st. 1 KZ.

Isključivi dokaz na kome se zasniva optužba jeste iskaz svjedoka oštećenog Đ* R*a koji tvrdi kako mu je okrivljeni Đ* M* upućivao riječi prijetnje čime je stvorio na njegovoj strani osjećaj straha i ugroženosti po sopstveni život i tijelo. Međutim, sud nalazi da je kazivanje svjedoka oštećenog nedosledno i nelogično pa samim time i neprihvatiljivo.

Svjedok oštećeni Đ* R*o naveo je pred istražnim sudijom i na glavnom pretresu od 16.12.2011.g. kako je tokom čitavog trajanja kritičnog događaja bio u svom vozilu (dakle nije ga napuštao) te kako je okrivljeni sve radnje u odnosu na njega preduzimao ne izlazeći iz svog kamiona.

Na glavnom pretresu od 22.03.2013.g. svjedok oštećeni Đ* R*o je naveo da je odmah po zaustavljanju kamiona okrivljeni izašao vani, psovao ga i prijetio mu a zatim se vratio u kamion da bi nakon što je i on sam izašao iz svoga vozila, okrivljeni opet stupio van kamiona i pokušao da ga udari kamionskim čekićem.

Dakle, svjedok oštećeni Đ* R*o na glavnom pretresu od 22.03.2013.g. odustaje od sopstvene tvrdnje iz prethodnog postupka i sa ranijeg pretresa – kako je tokom čitavog događaja sjedio na mjestu vozača u vozilu »golf« pominjući uz to neke pojedinosti na koje se ranije nije pozivao-poput navodnog ulaska okrivljenog Đ* M*a(poslije iznijetih prijetnji i pokušaja zadavanja udarca) u kamion i povlačenja nazad.

Slijedeći iskaz svjedoka oštećenog Đ* R*a sa glavnog pretresa od 26.12.2011.g. i iz prethodnog postupka, Đ* R*a je spriječio okrivljenog da izađe iz kamiona kada je ovaj uzeo kamionski čekić/macu, dok shodno iskazu svjedoka oštećenog sa glavnog pretresa od 22.03.2013.g., okrivljeni Đ* M* kreće naoružan ka njemu i to u momentu kada su obadvojica bila van svojih vozila.

Po iskazu svjedoka oštećenog Đ* R*a iz prethodnog postupka i sa glavnog pretresa od 16.12.2011.g.čitav događaj je okončan tako što je on » nekako » uspio da svojim vozilom prođe i ode sa lica mjesta što bi značilo da on iako je po sopstvenom kazivanju bio blokiran kamionom okrivljenog, uspijeva da se vozilom udalji sa mjesta događaja a čudno je da to nije odmah pokušao da učini nakon što je okrivljeni započeo sa agresivnim ponašanjem. Još jedna nedoslednost u njegovom opisivanju kritičnog događaja sadržana je u tome što je na glavnom pretresu od 22.03.2013.g. naveo da se okrivljeni sa lica mjesta udaljio nakon što je on pozvao policiju dok je ranije tvrdio da se zapravo on sam prvi udaljio sa lica mjesta.

Za sopstvene nedoslednosti u kazivanju svjedok oštećeni Đ* R*o nije ponudio racionalno objašnjenje pa je jasan zaključak da njegovom interpretiranju spornog događaja-kako mu je okrivljeni prijetio i krenuo da ga udari predmetom, ne treba pokloniti vjeru.

Međutim, čak i da je svjedok oštećeni Đ* R*o dosledno opisivao kritični događaj teško da bi se njegovi navodi mogli okarakterisati kao logični i jasni. Naime, on je kod istražnog sudije i na glavnom pretresu od 16.12.2011.g. tvrdio kako je okrivljeni zaustavio svoj kamion uz njegovo vozilo tako da nije mogao ni vrata od vozila da otvori a ako su kamion okrivljenog i vozilo oštećenog bili neposredno jedan uz drugi teško je zamisliti da bi okrivljeni fizički bio u mogućnosti da nogom udari u vrata od vozila oštećenog te da pokuša da ga udari pesnicom.

Sud nije smatrao iskaz svjedoka Đ* R*e bitnim za rješavanje ove pravne stvari. Naime, na glavnom pretresu od 16.12.2011.g isti je naveo kako su okrivljeni, oštećeni i on bili izašli van vozila pri čemu on nije čuo cjelokupan razgovor između okrivljenog i oštećenog ali je siguran da nije bilo prijetnji što je samo po sebi kontradiktorno jer ako ovaj svjedok nije bio u mogućnosti da čuje čitavu konverzaciju okrivljenog i oštećenog a što je teško zamisliti jer se sve dešava na malom prostoru, onda i ne bi mogao biti potpuno uvjeren kako ne egzistiraju prijetnje sa čije god da su strane.

Isti svjedok na glavnom pretresu od 22.03.2013.g. najprije tvrdi da se ne može sjetiti da li okrivljeni i oštećeni izlaze van svojih vozila ali je nakon predočavanja ranijeg iskaza istakao da ostaje pri istom pri čemu zna da nije bilo tuče i prijetnji.

Upravo zbog činjenice da je kazivanje svjedoka Đ* R*e samo po sebi kontradiktorno i nelogično, sud je stavio van snage odluku da se izvrši suočenje između Đ* R*e i Đ* R*a budući da bi izvođenje toga dokaza isključivo doprinijelo odugovlačenju postupka jer je od samog početka postupka jasno da svjedoku Đ* R*u ne treba pokloniti vjeru.

Međutim, to što sud ne prihvata iskaz svjedoka Đ* R*e ne znači potvrdu navoda optužbe. Da bi neko lice u krivičnom postupku moglo biti oglašeno krivim potrebno je da postoji puna izvjesnost u pogledu dokazanosti činjenice da je upravo ta osoba izvršila krivično djelo. Takve izvjesnosti u ovom slučaju nema budući da jedini dokaz protiv okrivljenog – iskaz svjedoka oštećenog Đ* R*a zbog svojih manjkavosti nije mogao biti prihvaćen, pa je samim time izostalo nedvosmisleno utvrđenje kako je okrivljeni preduzeo radnje opisane optužnim aktom, a samo suočenje okrivljenog i oštećenog po ocjeni suda nije moglo dovesti do drugačije odluke budući da su oba lica ostala pri svojim navodima pri suočenju, a i njihovo ponašanje tokom suočenja nije uticalo na rezonovanje suda.

Kako je okrivljeno lice oslobođeno od optužbe sud je shodno čl. 230 ZKP-a odredio da troškovi krivičnog postupka padaju na teret budžetskih sredstava suda.

Iz iznijetih razloga, na osnovu čl. 373 st. 1 tač. 2 ZKP-a odlučeno je kao u izreci presude.

OSNOVNI SUD U NIKŠIĆU, dana 20.05.2013.godine.

Zapisničar SUDIJA,
Ćuzović Plana s.r. Perović Ivan s. r.

ZA TAČNOST OTPRAVKA TVRDI:

radnik suda
PRAVNA POUKA: Protiv ove presude dozvoljena je žalba u roku od 8 dana
od dana prijema iste preko ovog SUDA VIŠEM
SUDU PODGORICA.