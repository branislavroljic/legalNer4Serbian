K. br.52/20
U IME CRNE GORE
Osnovni sud u Bijelom Polju, sudija Bojana Radović uz učešće samostalnog referenta-zapisničara Koviljke Lješnjak, u krivičnom predmetu protiv okrivljene O. S.iz B. P., zbog krivičnog djela izazivanje panike i nereda iz čl. 398 st.2 u vezi st.1 Krivičnog zakonika C. G., odlučujući po optužnom predlogu Osnovnog državnog tužilaštva u B. P. (ODT), KT.br.78/2020 od 01.04.2020. godine, nakon održanog usmenog glavnog i javnog pretresa, u prisustvu savjetnika u ODT-a u B. P. K. B.i branioca okrivljene advokata V. M., dana 12. 10. 2021. godine, donio je i javno objavio
P R E S U D U
Okrivljena O. S.JMB .........., od oca B. i majke M., rođene R., rođena 22.07.1993. godine u B. P., sa prebivalištem u B. P., .........., po zanimanju finansijski tehničar, neudata, pismena, sa završenom srednjom školom, državljanka C. G., dobrog imovnog stanja, neosuđivana,
- na osnovu čl. 373 st. 1 tač. 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

Dana 26. 03. 2020. godine, u B. P., sa svog instagram naloga pod korisničkim imenom ''s.'' na medijskom portalu ''P. v.'' postavila komentar sadržine ''Juče se čovjek u bolnici u B. P.javio ljekarima sa simptomima prehlade. Kao odgovorni građanin u ovo doba Korone otišao je u bolnicu sa sumnjom da boluje od iste. Neki doktori su rekli da jeste Korona, drugi da je ipak obični grip u pitanju. Danas, taj isti čovjek je jutros preminuo u 54-oj godini života. Mi niti smo spremni na ovo što nas očekuje, niti imamo osoblje i doktore koji imaju dovoljno znanja. Molim vas da objavite ovo da cijela država zna sa čim i kim imamo posla. Ne želim da širim paniku, ali je bitno upozoriti ljude, pogotovo sve u C. G.'', kojim je izazvala paniku građana, više hiljada lica koji su pratioci portala kojih ima 41.600 pratilaca, kao i ljekara u Opštoj bolnici u B. P., pri čemu je bila svjesna svog djela, njegove zabranjenosti i htjela njegovo izvršenje,
- čime bi izvršila krivično djelo izazivanje panike i nereda iz čl.398 st.2 u vezi st. 1 Krivičnog zakonika C. G.,
- jer nije dokazano da je okrivljena učinila djelo za koje je optužena.

Troškovi postupka padaju na teret budžetskih sredstava.

O b r a z l o ž e nj e
Optužnim predlogom Osnovnog državnog tužlaštva u B. P., KT. br. 78/2020 od 01. 04. 2020. godine, optužena je O. S. da je izvršila krivično izazivanje panike i nereda iz čl.398 st.2 u vezi st. 1 Krivičnog zakonika C. G..

Glavni pretres je održan i zaključen dana 12.10.2021. godine u prisustvu savjetnika u ODT K.B., branioca okrivljene advokata V. M., a u odsustvu okrivljene, shodno čl. 457 Zkp-a.

U završnoj riječi državni tužilac je ostao pri podnijetom optužnom predlogu protiv okrivljene. Predložio je da sud okrivljenu O. S.oglasi krivom i da istoj izrekne uslovnu osudu, kojom će utvrditi kaznu zatvora od tri mjeseca i istovremeno odrediti da se ova kazna neće izvršiti ukoliko okrivljena u roku od jedne godine ne izvrši novo krivično djelo.

Okrivljena O. S.u odbrani datoj u toku izviđaja u bitnom je istakla da koristi instagram profil pod nazivom ''s.''. Svakodnevno koristi instagram i to isključivo u svoje lične svrhe. Do dana 26.03.2020. godine nije slala neku objavu bilo kojem portalu, niti je to zanima, a tog dana oko 10,15 h, listajući objave na instagramu, primijetila je da je portal ''P. v.'' objavio informaciju o broju zaraženih osoba korona virusom u C. G.. Načula je da kruži priča o jednoj osobi iz B.P., koja se javila u bolnicu da ima grip, da su joj hitno uradili test i rekli da nije korona. Na fejsbuku je pročitala da je to lice preminulo. U svoj panici oko novog korona virusa mislila je da je preminuo od toga i odlučila da ostavi komentar na objavu ''P. v.', misleći da tako upozori narod da ozbiljno shvate novonastalu situaciju. U njenim komentarima nije vrijeđala državu i zdravstvene radnike. Čak je napisala da zdravstvenim radnicima ''skida kapu do poda'', ali da smatra da nismo dovoljno obaviješteni i svjesni novonastale situacije. Njen komentar koji je bio objavljen na instagramu je stajao negdje oko trideset minuta, a svojom voljom ga je obrisala. U vezi ovog komentara poruku putem instagram profila poslala joj je djevojka čiji je stric preminuo. Ista je u poruci navela da njen sada pokojni stric nije preminuo od korona virusa i da bi bila zahvalna da obriše poruku sa instagrama. Toj djevojci je odgovorila da je po svojoj volji obrisala komentar i izrazila joj saučešće.Nakon što je obrisala komentar dobila je poruku sa stranice "P. v." uz pitanje zašto je to uradila, a ona im je odgovorila.Objavljivanjem komentara nije imala za cilj da izazove paniku kod građana.

Na glavnom pretresu je okrivljena ostala pri odbrani datoj u ODT, priznala je da je napisala komentar, zbog kojeg je optužena, ali smatra da time nije izazvala nikakvu paniku, niti učinila krivično djelo. Dodala je da smatra da je ono što je uradila njeno pravo na slobodu govora, koje ima po čl. 10 Konvencije o ljudskim pravima i slobodama.

U završnoj riječi branilac okrivljene advokat V. M.predložio je da sud oslobodi okrivljenu od optužbe.

Okrivljena nije pristupila kada je zaključen glavni pretres, pa je njena završna riječ izostala.

Radi utvrdjivanja odlučnih činjenica i donošenja pravilne i zakonite odluke, sud je u dokaznom postupku izveo sledeće dokaze: saslušao svjedoke V.M., dr M. M. i dr B. B., pročitao nalaz i mišljenje vještaka S. Š. od 06.10.2020. godine, saslušao istog vještaka na glavnom pretresu, pročitao izvod iz instagram profila objave S. O.iznijet na stranici medijskog portala ''P.v.'' od 26. 03. 2020 godine, izvršio uvid u izvod registra kaznene evidencije Ministarstva pravde izdat od strane Osnovnog suda u B. P. KE broj 199/2020 od 10.06.2020 godine, pročitao obavještenje Centra bezbjednosti B. P., zavedeno pod brojem ......... od 31.03.2020 godine.

Cijeneći odbranu okrivljene i dokaze pojedinačno i u medjusobnoj vezi, shodno čl. 370 Zakonika o krivičnom postupku, sud je zaključio da nije dokazano da je okrivljena izvršila krivično djelo za koje je optužena, iz razloga kako slijedi.

Okrivljena je priznala da je dana 26.03.2020. godine sa svog instagram naloga pod korisničkim imenom ''s.'', na medijskom portalu ''P.v.'' postavila objavu sadržine ''Juče se čovjek u bolnici u B. P. javio ljekarima sa simptomima prehlade. Kao odgovorni građanin u ovo doba Korone otišao je u bolnicu sa sumnjom da boluje od iste. Neki doktori su rekli da jeste Korona, drugi da je ipak obični grip u pitanju. Danas, taj isti čovjek je jutros preminuo u 54-oj godini života. Mi niti smo spremni na ovo što nas očekuje, niti imamo osoblje i doktore koji imaju dovoljno znanja. Molim vas da objavite ovo da cijela država zna sa čim i kim imamo posla. Ne želim da širim paniku, ali je bitno upozoriti ljude, pogotovo sve u C. G.''.

Međutim, nije priznala, niti ima dokaza o tome, da je iznošenje ovih tvrđenja izazvalo paniku kod građana.

Naime, takav zaključak se ne može izvesti na osnovu bilo kojeg iskaza saslušanih svjedoka, niti ima dokaza kako su uopšte glasili komentari građana na komentar okrivljene, koliko je bilo tih komentara i da li neki ili svaki od njih odražava nastanak panike građana. Ne postoji ni jedan drugi dokaz koji bi uputio na zaključak o panici izazvanoj komentarom okrivljene.

Logičnije je zaključiti da panika nije izazvana, jer kako je okrivljena izjavila njen komentar je bio vidljiv građanima koji prate portal "P. v." kratko vrijeme, odnosno svega tridesetak minuta ( službena zabilješka policije potvrđuje da policija nije mogla postupiti po naredbi tužilaštva od 28.03.2020. godine jer je komentar izbrisan), pa ga sasvim sigurno nije vidio svaki njen pratilac, niti bi baš kod svih onih koji su taj komentar vidjeli, izazvao paniku. Ako je panika izazvana, sasvim vjerovatno bi se manifestovala i nečim drugim, što bi bilo poznato i što bi moglo služiti kao podloga za dokazivanje. Međutim, za to nema nikakvih dokaza.

Preko vještaka za telekomunikacije S. Š. sud je pokušao utvrditi kako su glasili komentari na sporni komentar okrivljene, ali se ovaj vještak izjasnio da je komentar okrivljene izbrisan, kao i komentari taj komentar ( ako ih je bilo), te da ih više nije moguće pronaći.

Na osnovu iskaza saslušanih svjedoka dr M.M.i dr B. B. ne može se zaključiti da je komentar okrivljene izazvao paniku građana, potrebnu za postojanje djela koje je okrivljenoj stavljeno na teret. Ovi svjedoci su potvrdili da su na viber grupi ljekara Opšte bolnice vidjeli kako je glasio komentar okrivljene. To potvrđuje sadržinu komentara kako je okrivljena priznala i kako joj je stavljeno na teret.

Međutim, iskazi ovih svjedoka nisu dokazi o panici građana izazvanoj komentarom okrivljene. Ovo, jer je svjedok dr M.M. izjavio da komentar koji je okrivljena objavila nije izazvao paniku kod ljekara Opšte bolnice u B. P., niti su to ljekari pominjali nakon onog dana kada su saznali za komentar. Takođe je izjavio da nije primijetio paniku ni među osobljem bolnice, niti je nakon objavljivanja tog komentara bilo promjena u radu bolnice, u smislu da je neko od pacijenata odbijao prijem u bolnicu ili slično.

Iz iskaza ovog svjedoka proizilazi da je komentar okrivljene izazvao ljutnju kod ljekara, ali to nije jedna od posledica potrebnih za postojanje djela, niti je ta posledica stavljena na teret okrivljenoj, već panika, koja se ne može poistovjetiti sa ljutnjom.

Iskaz svjedoka dr B. B. takođe nije dokaz o izazvanoj panici. Ovo i pored toga što je ovaj svjedok izjavila da su se ljekari "uspaničili", ali je objasnila da je to rekla samo zbog stvaranja lažne slike o bolnici kod građana, te da je komentar okrivljene izazvao revolt kod ljekara. Takođe je izjavila da, nakon objavljivanja komentara okrivljene, promjena u procesu rada bolnice nije bilo, da niko od pacijenata nije odbijao prijem u bolnicu ili slično. Navela je da je bilo interesovanja građana i medija da li su tačni navodi iz komentara okrivljene, te da je dato zvanično saopštenje za javnost Opšte bolnice u B. P., kojim su demantovani navodi iz tog komentara.

Svjedok M. V. je potvrdio da je dato zvanično saopštenje za javnost, kojim su demantovani navodi iz komentara okrivljene, te da nije došlo do promjena u radu i prijemu bolesnika u Opštu bolnicu, nakon objavljenog komentara. Izjavio je i da su ljudi u bolnici bili pod stresom, jer objava okrivljene nije imala veze sa instinitim činjenicama i da je imala negativan efekat stvaranja nepovjerenja javnosti u zdravstvene ustanove i njene zaposlene. Ova objava je izazvala paniku i reakciju kod ljekara, koji su tražili da se reaguje povodom toga. Ta poruka je, u stanju u kojem se tada nalazilo naše društvo zbog koronavirusa, pravila štetu zaposlenima u bolnici. Ljekari koji rade u bolnici bili su maksimalno posvećeni slučaju, na koji se odnosio komentar okrivljene, postupano je po svim preporukama, pa su izvršili pritisak na direktorku zbog neistinitog načina plasiranja informacija i htjeli su da se reaguje ne samo za lice S. O., nego i za sve druge. Društvene mreže su najčešći vid komunikacije, pa to ne pogađa samo jednog ili dva ljekara, nego sve ljekare i stiče se utisak da ti ljudi ne rade dobro svoj posao i da sistem ne funkcioniše kako treba. Panika je nastala zbog posljedica nastalih povodom takvih informacija.

Iskaz ovog svjedoka, a imajući u vidu izjašnjenja svjedoka dr M.M. i dr B.B. da nije izazvana panika, nije bio dovoljan za zaključak suda da je okrivljena svojim komentarom, koji je objavila na stranici portala "P. v." izazvala paniku i učinila krivično djelo, koje joj je stavljeno na teret.

Naime, i ako je ovaj svjedok pominjao da je izazvana panika, iz sadržine cjelokupnog njegovog iskaza ipak se zaključuje da je ono što je izazvao komentar okrivljene bila ljutnja i nezadovoljstvo ljekara i ostalih zaposlenih u bolnici, zbog predstavljanja drugačije slike o bolnici u odnosu na stvarnu.

Dakle, zbog svega rečenog, u konkretnom slučaju je neophodno bilo primijeniti princip "in dubio pro reo", koji institut je bitan element prava na pravično suđenje iz člana 6 Evropske konvencije o zaštiti ljudskih prava i osnovnih sloboda. Teret dokazivanja je bio isključivo na tužilaštvu, a sud kada ima i najmanju sumnju mora da ide u prilog optuženom (B., M. i J. protiv Š.- predstavka br. 10590/83). Primjena načela "in dubio pro reo", podrazumijeva da sve činjenice koje idu na teret okrivljenom moraju u krivičnom postupku biti utvrđene, odnosno dokazane, sa izvjesnošću, a ako se to ne utvrdi, odnosno ako samo postoji sumnja da one postoje, uzima se da te činjenice ne postoje. Prema ovom načelu, koje je sadržano u odredbi čl. 3 st. 3 Zakonika o krivičnom postupku, ako i nakon pribavljanja svih raspoloživih dokaza i njihovog izvođenja u krivičnom postupku, ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog ili ovog zakonika, sud će donijeti odluku koja je povoljnija za okrivljenog. Sud svoju presudu može zasnovati samo na činjenicama u čiju je izvjesnost uvjeren. Izvjesnost predstavlja zaključak o nesumnjivom postojanju ili nepostojanju činjenica, koji je zasnovan na objektivnim mjerilima rasuđivanja. U ovom slučaju osnovana sumnja nije podignuta na stepen izvjesnosti, pri čemu se uvjerenost u izvjesnost činjenica treba razumjeti kao sadržaj svijesti u kom se o predmetu saznanja isključuje razumna sumnja. Standard dokazivanja "izvan razumne sumnje" usvaja i Evropski sud za ljudska prava (Tepe protiv T. - predstavka br. 27244/95, A. protiv T. - predstavka br.38187/97).

Dakle, činjenice koje idu na štetu okrivljene moraju biti potpuno dokazane, što u konkretnoj stvari nije slučaj, dok se činjenice koje idu u korist okrivljene uzimaju za dokazane i onda kada u pogledu njihove dokazanosti postoji sumnja, pa je sud primjenom odredbi čl. 373 st. 1 tač. 2 Zkp, okrivljenu oslobodio od optužbe kojom joj je stavljeno na teret izvršenje krivičnog djela izazivanje panike i nereda iz čl.398 st.2 u vezi st. 1 Krivičnog zakonika C. G..

Inače, sud ne prihvata kao valjan dokaz za utvrđivanje teksta objave okrivljene onaj dokaz koji je dostavljen sudu, jer se ne zna na koji način je pribavljen, nema ovjere istog ili prateće dokumentacije o njegovom porijeklu. Međutim, kako je okrivljena priznala koji je tekst napisala, odnosno da se radi upravo o tekstu, koji je naveden u opisu krivičnog djela iz optužnog akta, pomenuta činjenica o nevaljanosti dokaza sa sadržinom sporne objave, nije od presudnog značaja. Takođe, iskazima salušanih svjedoka se potvrđuju navodi okrivljene o sadržini spornog komentara, tako da je na ove načine utvrđeno koji je to tekst bio u komentaru okrivljene na objavu potrala "P. v." dana 26. 03. 2020. godine.

Shodno članu 230 Zakonika o krivičnom postupku troškovi postupka padaju na teret budžetskih sredstava.

OSNOVNI SUD U BIJELOM POLJU

Dana 12.10.2021. godine
ZAPISNIČA S U D I J A,
Koviljka Lješnjak s.r. Bojana Radović s.r.