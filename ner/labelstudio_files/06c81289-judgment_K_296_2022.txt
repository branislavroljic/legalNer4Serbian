K.br. 296/22
U IME CRNE GORE
OSNOVNI SUD U PODGORICI, po sudiji Đuković Goranu, uz učešće namještenika suda Radević Sanje kao zapisničara, u krivičnom predmetu protiv okrivljenog V. M. iz Podgorice, koga brani advokat adv V. I., zbog krivičnog djela ugrožavanje javnog saobraćaja iz čl. 339 st. 3 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 06.09.2022. godine, donio je

P R E S U D U
Okrivljeni:

V. M., sa JMB xxxxxxxxxxxxx, od oca S. i majke M., rodjene V., rodjen xx.xx.xxxx. godine u C., sa prebivalištem u Podgorici, B. S. K. broj xx/xx, državljanin Crne Gore, pismen, sa završenom visokom školom, penzioner, oženjen, otac dvoje djece, srednjeg imovnog stanja, ranije neosudjivan
KRIV JE
Zato što je:

Dana 16.jula 2021.godine, oko 10,00 časova, na raskrsnici Bulevara Svetog Petra Cetinjskog i Ulice Ivana Milutinovića, u Podgorici, nepridržavajući se saobraćajnih propisa iz čl.40 st.2 Zakona o bezbjednosti saobraćaja na putevima, tako ugrozio javni saobraćaj da je doveo u opasnost život i tijelo ljudi pa je usled toga kod drugog nastupila laka tjelesna povreda, na način što je, upravljajući putničkim vozilom marke „Fiat Punto“ registarske oznake PG xx xxx, lijevom saobraćajnom trakom desne kolovozne trake navedenog bulevara, iz pravca hotela „Hilton“ u pravcu navedene raskrsnice, preduzeo radnju skretanja ulijevo u pravcu Ulice Ivana Milutinovića, a da pritom nije, iako je to bio dužan učiniti, propustio putničko vozilo marke „Mazda“ registarske oznake PG xx xxx kojim je, iz suprotnog smjera, srednjom saobraćajnom trakom desne kolovozne trake istog bulevara, sa namjerom da zadrži pravac kretanja, upravljala oštećena N. M., usled kojih propusta je vozilo kojim je upravljala oštećena prednjim dijelom udarilo u desni bočni dio vozila kojim je upravljao okrivljeni, kojom prilikom je oštećena zadobila laku tjelesnu povredu u vidu istegnuća mekih tkiva vrata, otoka u predjelu nosa i nagnječenja u predjelu desne podlaktice, pri čemu je okrivljeni bio svjestan da ovakvom svojom nepropisnom vožnjom može da ugrozi javni saobraćaj i dovede u opasnost život i tijelo ljudi, ali je olako držao da do toga neće doći,
-čime je izvršio krivično djelo ugrožavanje javnog saobraćaja iz čl. 339 st. 3 u vezi st.1 Krivičnog zakonika Crne Gore.

Pa sud okrivljenom primjenom citiranih zakonskih propisa te čl. 4 st. 2, 5, 13 st. 2, 16, 52, 53 i 54 Krivičnog zakonika Crne Gore, te čl. 226, 229, 239, 301, 302 st. 8 i 374 Zakonika o krivičnom postupku,
I z r i č e:

USLOVNU OSUDU

Kojom mu prethodno utvrdjuje kaznu zatvora u trajanju od 6 (šest) mjeseci i istovremeno odredjuje da se utvrdjena kazna neće izvršiti ukoliko okrivljeni u roku od 1 (jedne) godine po pravosnažnosti presude ne izvrši novo krivično djelo.

Oštećena N. M. radi ostvarivanja imovinskopravnog zahtjeva upućuje se na parnični postupak.

Obavezuje se okrivljeni da ovom sudu na ime troškova krivičnog postupka uplati novčani iznos od 173,00 €, po osnovu naknade za nalaz i mišljenje vještaka saobraćajne struke iznos od 82,50 €, po osnovu naknade za nalaz i mišljenje vještaka medicinske struke iznos od 60,50 €, te na ime sudskog paušala iznos od 30,00 eura, u roku od 15 dana od dana pravosnažnosti presude donijete na osnovu Sporazuma o priznanju krivice kojim se okrivljeni odriče prava na žalbu.

O b r a z l o ž e nj e
Optužnim predlogom Osnovnog državnog tužilaštva u Podgorici Kt. br. 1628/21 od 28. aprila 2022. godine okrivljenom V. M., stavljeno je na teret izvršenje krivičnog djela ugrožavanje javnog saobraćaja iz čl. 339 st. 3 u vezi st.1 Krivičnog zakonika Crne Gore.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, državna tužiteljka podnijela je sudu dokaze koje je prikupila u prethodnom postupku.

Sud je uvidom u spise predmeta nesumnjivo utvrdio da je predmetna saobraćajne nezgoda nastala dana 16. jula 2021. godine, pa je Sud upodobio dispozitiv optužnog predloga sa utvrdjenim činjeničnim stanjem, ne narušavajući time identitet optužnog akta i presude.

Iz sadržine prikupljenih dokaza na koje okrivljeni i njegov branilac nijesu imali primjedbi, sud je zaključio da je državna tužiteljka pružila dovoljno dokaza o krivici okrivljenog V. M. i da je okrivljeni u vrijeme i na način opisan u izreci ove presude, izvršio krivično djelo ugrožavanje javnog saobraćaja iz čl. 339 st. 3 u vezi st.1 Krivičnog zakonika Crne Gore, a nakon što je okrivljeni u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice zaključenog između stranaka, sud je cijenio sve okolnosti iz člana 42 Krivičnog zakonika Crne Gore, pa je u odsustvu otežavajućih okolnosti kao olakšavajuće okolnosti cijenio raniju neosuđivanost okrivljenog koju je utvrdio iz izvoda iz KE za okrivljenog broj 719/22, pa je Sud postupajući shodno čl. 53 i čl. 54 Krivičnog zakonika Crne Gore, okrivljenom izrekao uslovnu osudu kao u izreci presude, nalazeći da se ima ostvariti svrha uslovne osude iz čl. 52 st. 2 Krivičnog zakonika Crne Gore, u okviru opšte svrhe propisivanja i izricanja krivičnih sankcija iz čl. 4 st. 2 Krivičnog zakonika Crne Gore.

Odluka o imovinskopravnom zahtjevu zasnovana je na odredbi čl. 239 st. 2 ZKP-a.

Odluka o troškova postupka zasnovana je na odredbi čl. 226 i 229 st. 1 ZKP-a.

Sa izloženog, na osnovu čl. 374 ZKP-a odlučeno je kao u izreci presude.

OSNOVNI SUD U PODGORICI

Dana, 06.09.2022. godine
SUDIJA
Goran Đuković, s.r.

PRAVNA POUKA:

Protiv ove presude žalba nije dozvoljena.

ZTO: Sanja Radević
DN-a: Po primjerak presude dostaviti:

- ODT-u u Podgorici,
- okrivljenom V. M.

- braniocu okrivljenog, advokatu V. I.

- sudskoj praksi,
- -a/a.

Nakon pravosnažnosti:

- oštećenoj N. M.

Postupljeno dana:__________________
Namještenik suda: _________________