U IME CRNE GORE
K.br. 154/17
VIŠI SUD U PODGORICI, kao prvostepeni krivični po sudiji Tabaš Predragu, uz učešće namještenika Novčić Slobodanke kao zapisničara, u predmetu protiv optuženog Mašković Igora, koga brani J. S., advokat iz P..., zbog krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore, po optužnici Višeg državnog tužioca u Podgorici Kt.br. 178/17 od 20.12.2017. godine, koju je na ročištu povodom odlučivanja o sporazumu o priznanju krivice zastupala Jovanović Maja - državna tužiteljka u Višem državnom tužilaštvu u Podgorici, nakon donesenog rješenja o usvajanju sporazuma o priznanju krivice, dana 13.04.2018. godine, donio je
P R E S U D U
Optuženi:

M. I., zv. "M.", JMB ..., od oca S. i majke D., rođene M., rođen .... godine u P..., sa prebivalištem u P..., A... Z... br. ..., državljanin Crne Gore, mašinski tehničar, privatnik, neoženjen, bez djece, pismen, završio srednju mašinsku školu, dobrog imovnog stanja, neosuđivan
KRIV JE
Zato što je:

Dana 09.11.2017. godine, oko 17,30 časova, u Podgorici, u ulici V. V., neovlašćeno radi prodaje držao opojnu drogu heroin - supstancu koja je Pravilnikom o utvrđivanju spiska droga, psihotropnih supstanci i bilja koje se može koristiti za proizvodnju droga ("Sl.list CG" br. 56/12 od 09.11.2012. godine), proglašena za opojnu drogu, na način što je istu, upakovanu u devet pvc pakovanja ukupne količine5,133 grama, držao u vozilu kojim je upravljao marke "S... I..." i to u ladici vozačevih vrata, a koju su službenici policije, koji su vršili redovnu kontrolu, nakon što su zaustavili vozilo optuženog, pronašli i istu oduzeli, pri čemu je optuženi bio svjestan svog djela i htio je njegovo izvršenje,
- čime je izvršio krivično djelo – neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore
Pa ga je sud primjenom citiranih zakonskih odredbi, te odredbi čl. 32, čl.33, čl.36, čl. 42, čl. 45, čl. 46 st. 1 tač. 3. Krivičnog zakonika Crne Gore, te odredbi čl. čl. 226, čl. 229, čl. 303 i čl. 374 Zakonika o krivičnom postupku.

O S U Đ U J E
Na kaznu zatvora u trajanju od 6 (šest) mjeseci.

Na osnovu čl. 75. u vezi čl. 300. st. 7. Krivičnog zakonika Crne Gore, optuženom se iz r i č e
MJERA BEZBJEDNOSTI
ODUZIMANJE PREDMETA
ODUZIMA SE opojna droga heroin u ukupnoj količini od 5,133 grama, koja se ima uništiti po pravosnažnosti presude donijete na osnovu sporazuma o priznanju krivice, kao predmet upotrebljen za izvršenje krivičnog djela.

OBAVEZUJE SE optuženi da na ime troškova krivičnog postupka nastalih tokom istrage i tokom zaključenja sporazuma o priznanju na ime paušala Višem državnom tužilaštvu u Podgorici, uplati iznos od 100,00€, na račun Vrhovnog državnog tužilaštva broj 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice.

O b r a z l o ž e nj e
Optužnicom Višeg Državnog tužilaštva u Podgorici Kt.br. 178/17 od 20.12.2017. godine, optuženom M. I., stavljeno je na teret izvršenje krivičnog djela neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore.

Dana 10.04.2018. godine, Više Državno tužilaštvo dostavilo je sudu, zapisnik o pregovaranju, zapisnik i sporazum o priznanju krivice.

Na ročištu za razmatranje sporazuma, održanom dana 13.04.2018. godine, sud je pročitao dokaze predložene optužnicom i to: Službenu zabilješku CB Podgorica Ku.br. 879/17 09.11.2017. godine, izvršio uvid u fotodokumentaciju broj 59-10-244-2461/2522 od 09.11.2017. godine, potvrdu o privremeno oduzetim predmetima Uprave policije - CB Podgorica Ku.br. 879/17 od 09.11.2017. godine, Izvjštaj o hemijskom vještačenju Forenzičkog centra Danilovgrad broj 4713/17 od 29.11.2017. godine, Izvještaj o toksikološkoj analizi uzorka krvi Centra za ekotoksikološka ispitivanja broj 866/04/1 od 13.12.2017. godine, Izvod iz kaznene evidencije na ime optuženog, Ministarstva unutrašnjih poslova Crne Gore broj 05/2-72-824/18 od 29.01.2018. godine.

Iz sadržine pročitanih dokaza, na koje optuženi i njegov branilac nijesu imali primjedbi, sud zaključuje da je državna tužiteljka pružila dovoljno dokaza o krivici optuženog, te da je optuženi izvršio krivično djelo neovlašćena proizvodnja, držanje i stavljanje u promet opojnih droga iz čl. 300. st. 1. Krivičnog zakonika Crne Gore na način, u vrijeme i na mjestu kako je to opisano izrekom ove presude, a nakon što je u svemu prihvatio sporazum o priznanju krivice.

Odlučujući o visini kazne za optuženog iz sporazuma o priznanju krivice, zaključenog između stranaka, sud je našao da je predlog stranaka u vezi sa kaznom prihvatljiv. Ovo iz razloga što je po ocjeni suda kazna zatvora u trajanju od 6 (šest) mjeseci, srazmjerna stepenu krivice optuženog i težini počinjenog krivičnog djela, te da će se istom postići svrha kažnjavanja iz čl. 32. Krivičnog zakonika Crne Gore, da optuženi ubuduće ne vrši krivična djela, u okviru opšte svrhe izricanja krivičnih sankcija iz čl. 4. st. 2. Krivičnog zakonika Crne Gore.

Kako je optuženi oglašen krivim, sud ga shodno čl. 226. i 229. Zakonika o krivičnom postupku, obavezuje i na plaćanje troškova krivičnog postupka i to paušala Višem državnom tužilaštvu u Podgorici iznos od 100,00€, koji je dužan uplatiti na račun Vrhovnog državnog tužilaštva Crne Gore, na broj žiro računa 832-1187-31, u roku od 15 dana od dana pravosnažnosti presude donijete na osnovu sporazuma o priznanju krivice, a sve u skladu sa sporazumom o priznanju krivice, koji je zaključen između stranaka.

Sa izloženog, a shodno odredbi čl. 303. st. 1. Zakonika o krivičnom postupku, odlučeno je kao u dispozitivu presude.

VIŠI SUD U PODGORICI
Dana, 13.04.2018.godine
S U D I J A
Predrag Tabaš
DN-a, po primjerak:

- VDT Podgorica,
- ZIKS
-Optuženom,
- Braniocu optuženog,
- A/A.

Postupljeno, dana __________ godine