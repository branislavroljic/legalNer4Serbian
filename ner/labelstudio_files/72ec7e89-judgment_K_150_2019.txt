K.br. 150/19
U IME CRNE GORE
OSNOVNI SUD u HERCEG NOVOM, sudija Ivan Perović, uz učešće zapisničara Tereze Milović, u krivičnom predmetu protiv okrivljenog K.S., zbog krivičnog djela teško djelo protiv bezbjednosti javnog saobraćaja iz čl.348 st.3 u vezi čl.339 st.3 u vezi st.1 KZ, nakon pravosnažnosti rješenja o usvajanju sporazuma o priznanju krivice K.br.150/19 od 27.01.2020.g., dana 27.01.2020. g. donio je

P R E S U D U
Okrivljeni:

K.S., JMBG ...., od oca Ž. i majke B. rođ.S., rođen .....g. u N., sa prebivalištem u N.-ul. .... i boravištem u HN, ul. ...., završio SSS, zaposlen, neoženjen-bez djece, lošeg imovnog stanja, državljanin Crne Gore, ranije neosuđivan
Kriv je
Što je:

Dana 23.08.2019. godine oko 19,30 časova ul. „Srbina“ kod kućnog broja 69 u Herceg Novom, na lokalnom putu, upravljajući pmv. marke „Fiat“ tip „ L1,3 MJTD“ reg. ozn. HN .... iz pravca naselja Dubrava u pravcu naselja Srbina, postupajući suprotno čl. 26. st. 2. i čl. 29. st. 2. Zakona o bezbjednosti saobraćaja na putevima, ugrozio saobraćaj i doveo u opasnost živote i tijela ljudi na način što je otpočeo radnju kretanja vozila unazad, a da se prethodno nije uvjerio da to može da učini na bezbjedan način i što vozilo u kretanju nije držao što bliže desnoj ivici kolovoza i na tolikoj udaljenosti od te ivice da, s obzirom na brzinu kretanja vozila i uslove saobraćaja ne ugrožava druge učesnike u saobraćaju, iako je bio svjestan da svojom radnjom može učiniti krivično djelo, odnosno izazvati saobraćajnu nezgodu, ali je olako držao da do toga neće doći, usled čega je dolaskom na kritično mjesto u neposrednoj blizini kuće vl. V.S., prilikom mimoilaženja sa vozilima koja su naišla iz suprotnog smjera, kada se zbog suženja puta sa istima nije mogao mimoići, započeo radnju kretanja unazad, krećući se nepravilnom putanjom niz strmi pad, bliže lijevoj ivici kolovoza, umjesto da se kreće bliže desnoj ivici kolovoza, ne obraćajući pažnju na pješaka – oštećenog Vavić Danila koji je u tom momentu započeo prelaženje kolovoza sa lijeve na desnu stranu, gledano iz pravca kretanja vozila okrivljenog, pri čemu se kretao iza vozila i lijevom rukom se blago oslonio na lijevi dio vrata prtljažnika vozila, kojom prilikom je došlo do kontakta između zadnjeg dijela vozila i tijela oštećenog, usljed čega je oštećeni pao na kolovoz i tom prilikom zadobio teške tjelesne povrede u vidu višestrukog preloma karlice (prelom gornje i donje grane lijeve preponske kosti, preponsko-
bedrnog spoja i čašice lijevog kuka) i krvni podliv u lijevoj polovini tjemenog predjela.

čime je učinio krivično djelo teško djela protiv bezbjednosti javnog saobraćaja iz čl. 348. st. 3. u vezi sa čl. 339. st. 3. u vezi st. 1. Krivičnog zakonika Crne Gore.

USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci koja se neće izvršiti ukoliko okrivljeni u roku od 2(dvije) godine po pravosnažnosti presude ne učini novo krivično djelo.

Obavezuje se okrivljeni da na ime troškova krivičnog postupka uplati iznos od 249,00 eura u roku od 15 dana po pravosnažnosti presude pod prijetnjom prinudnog izvršenja na žiro-račun ovoga suda br. 832-158-14.

O b r a z l o ž e nj e
ODT Herceg Novi optužnim predlogom Kt.br.235/19 stavilo je na teret okrivljenom K.S.u izvršenje krivičnog djela teško djela protiv bezbjednosti javnog saobraćaja iz čl. 348. st. 3. u vezi sa čl. 339. st. 3. u vezi st. 1 KZ.

Nakon podizanja optužnog akta okrivljeni je zajedno sa svojim braniocem sa državnim tužiocem ODT-a u Herceg Novom Ristom Stijovićem zaključio sporazum o priznanju krivice, zbog navedenog krivičnog djela.

Cijeneći da li postoji krivično djelo i krivica okrivljenog za isto, sud je na ročištu za razmatranje sporazuma o priznanju krivice dana 27.01.2020.g. pročitao zapisnik o pregovaranju između stranaka sačinjen kod Osnovnog državnog tužilaštva u Herceg Novom Kt.br. 235/19 od 10.01.2020.g. i pročitao iskaz okrivljenog i izvod iz kaznene evidencije za istog.

Iz sadržine prikupljenih dokaza, na koje okrivljeni i njegov branilac nijesu imali nikakvih primjedbi, sud je uvjerenja da je nesumnjivo dokazano da je okrivljeni učinio krivično djelo koje mu se stavlja na teret, na način, u vrijeme i na mjestu kako je opisano u izreci, zbog čega je okrivljeni oglašen krivim, nakon što je sporazum o priznanju krivice pravosnažno usvojen. Dakle, kada se u logičku vezu dovedu prikupljeni dokazi, kao i kazivanje okrivljenog koji priznaje krivicu za djelo, dâ se nesumnjivo zaključiti da je on učinio krivično djelo koje mu se stavlja na teret.

Što se tiče krivične sankcije izrečene okrivljenom, sud je mišljenja da je prijedlog stranaka i u tom dijelu prihvatljiv. Naime, na strani okrivljenog K.S. postoje olakšavajuće okolnosti u vidu njegove mladosti, činjenice da se radi o licu lošeg imovnog stanja, činjenice da je lice ranije neosuđivano, dok otežavajućih okolnosti nije bilo, pa je sud našao da istome ne bi bilo opravdano izricati efektivnu kaznu zatvora te mu je u konačnom izrekao uslovnu osudu uz utvrđivanje kazne zatvora od 6 mjeseci i vremena provjeravanja od 2 godine, nalazeći da će se ovakvom krivičnom sankcijom ostvariti i svrha uslovne osude iz čl.52 KZ a u okviru opšte svrhe propisivanja i izricanja krivičnih sankcija iz čl. 4 st. 2 KZ CG.

Shodno čl.226 i čl.229 ZKP-a sud je obavezao okrivljenog da na ime troškova krivičnog postupka plati iznos od 249,00 eura pri čemu se iznos od 82,50 eura odnosi na naknadu sudskom vještaku medicinske struke R.N., iznos od 126,50 eura se odnosi na naknadu sudskom vještaku saobraćajne struke M.Č.,a iznos od 40,00 eura se odnosi na paušal srazmjeran složenosti i trajanju krivičnog postupka te imovnom stanju okrivljenog.

Iz iznijetih razloga, temeljem čl. 303 st. 1 ZKP-a, odlučeno je kao u izreci.

OSNOVNI SUD u HERCEG NOVOM, dana 27.01.2020.g.

Zapisničar, SUDIJA
Dostaviti
ODT,
okrivljenom
braniocu
u spise
SUDIJA