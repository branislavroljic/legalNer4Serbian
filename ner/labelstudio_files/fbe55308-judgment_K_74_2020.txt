K.br.74/20
U IME CRNE GORE
Osnovni sud u Kolašinu kao prvostepeni krivični, po predsjedniku suda Popović Arsenu kao sudiji pojedincu, uz učešće zapisničara Mrdak Ljiljane, u krivičnom predmetu protiv optužene Z. D. iz M., zbog krivičnog djela navodjenje na ovjeravanje neistinitog sadržaja iz čl.415.st.2. u vezi st.1 Krivičnog zakonika, po optužnom predlogu ODT iz Bijelog Polja Kt.br.126/19 od 11.07.2019 godine, nakon održanog glavnog javnog pretresa dana 09.12.2020 godine u prisustvu tužioca ODT iz Kolašina Grujić Vojislava, optužene Z. D. i njenog branioca adv.Suljević Muamera, donio je i javno objavio,-
P R E S U D U
Optužena:

Z. D. jmbg.., od oca Lj. i majke M. rodj. B., rodjena ... godine u M., gdje i živi – U. bb, državljanka Crne Gore, udata, majka četvoro djece, pismena, završila srednju školu, lošeg imovnog stanja, osudjivana presudom Osnovnog suda u Bijelom Polju u predmetu K.br.325/12 zbog krivičnog djela iz čl. 413 KZ-a na zatvorsku kaznu (preinačena odlukom Višeg suda u Bijelom Polju na novčanu kaznu), presudom Osnovnog suda u Bijelom Polju u predmetu K.br.255/11 zbog krivičnog djela iz čl. 412 KZ-a na zatvorsku kaznu, presudom Osnovnog suda u Bijelom Polju u predmetu K.br.323/10 zbog krivičnog djela iz čl. 413 KZ CG na uslovnu osudu.

Na osnovu čl.373.st.1.t.1. ZKP-a, -
OSLOBADJA SE OD OPTUŽBE
Da je dana ... godine u B. P., svjesna svog djela čije izvršenje je htjela a znajući da je isto zabranjeno, dovodjenjem u zabludu, navela notara B. S.da ovjeri izjavu u kojoj kao osnivač DOO „DND“ B. P. shodno čl. 24a Zakona o privrednim društvima, izjavljuje da su izmirene sve obaveze tog društva prema povjeriocima, zaposlenima i Poreskoj upravi, i ako su u vrijeme davanja izjave postojale obaveze tog društva i to: po osnovu doprinosa za PIO za zaposlene u iznosu od 666,91 €, doprinosa za zdravstveno osiguranje za zaposlene u iznosu od 365,18 €, doprinosa za zdravstveno osiguranje fizičkih lica koja su u radnom odnosu u iznosu od 633,41 €, doprinosa za osiguranje od nezaposlenosti za zaposlene u iznosu od 18,96€ i doprinosa za osiguranje od nezaposlenosti fizičkih lica koja su u radnom odnosu u iznosu od 44,29€, pa je takvu izjavu za koju je znala da je neistinita upotrijebila dana 22.01.2016 godine na način što je predala Centralnom registru privrednih subjekata radi registracije skraćenog postupka likvidacije, da bi na osnovu takve izjave bio sproveden postupak dobrovoljne likvidacije i izvršeno brisanje DOO „DND“ iz Centralnog registra privrednih subjekata,
- čime bi izvršila krivično djelo navodjenje na ovjeravanje neistinitog sadržaja iz čl.415.st.2. u vezi st.1 Krivičnog zakonika.

O troškovima krivičnog postupka tj. o visini nužnih izdataka optužene i nagrade njenom braniocu biće odlučeno posebnim rješenjem nakon pravosnažnosti presude.

O b r a z l o ž e nj e
Optužnim predlogom ODT iz Bijelog Polja Kt.br.126/19 od 11.07.2019 godine stavljeno je na teret Z. Danki da je počinila krivično djelo navodjenje na ovjeravanje neistinitog sadržaja iz čl.415.st.2. u vezi st.1 Krivičnog zakonika. Pri podnijetom optužnom predlogu do okončanja glavnog pretresa ostao je tužilac ODT iz Kolašina Grujić Vojislav , u završnoj riječi predlažući da sud optuženu oglasi krivom i osudi po zakonu.

Optužena Z. D. u svojoj odbrani je navela da je 2003 godine osnovala firmu pod nazivom „DND“ DOO M.koja se bavila proizvodnjom kafe i da je u sastavu te firme 2005 godine otvorila i butik. Da je poslovala sa firmom negdje do 2009 godine i da je u to vrijeme posao počeo da opada zbog čega je odlučila da privremeno zatvori firmu, tako da od 2009 godine do 2016 godine firma nije radila i ako je na papiru postojala. Nadalje je navela da je početkom 2016 godine odlučila da likvidira firmu zbog čega se obratila B. A.radi rješavanja tog problema i koji je tada rekao da likvidiranje firme nije problem i da je procedura jednostavna te da se može vrlo brzo završiti, zbog čega je istom potpisala punomoćje. Što se tiče sporne izjave koja je ovjerena kod notara 20.01.2016 godine, istakla je da je u istoj navela da su izmirene sve obaveze prema povjeriocima , zaposlenima i Poreskoj upravi, a koju izjavu je potpisala , navodeći da je oda lično odnijela izjavu kod notara kod kojeg je istu i potpisala. Nakon ovjere kod notara tu izjavu je predala B. A. kako bi on istu predao Centralnom registru Privrednog suda i izvršio likvidaciju firme, a što je isti i uradio na način što je sproveden postupka dobrovoljne likvidacije. U završnoj riječi je navela da se ne osjeća krivom za krivično djelo koje joj je stavljeno na teret.

Branilac optužene adv. Suljević Muamer u završnoj riječi je istakao da se iz sprovedenih dokaza vidi da u radnjama optužene nijesu ostvarena obilježja bića krivičnog djela koje joj se stavlja na teret, odnosno da nema dokaza da je Z. D. počinila predmetno krivično djelo, sa kojih razloga traži od suda da istu oslobodi od optužbe.

Sud je u dokaznom postupku saslušao svjedoke B. A. i B.S., izvršio suočenje optužene Z. D. i svjedoka B.A., izvršio uvid u izjavu od 20.01.2016 godine ovjerenu kod notara B. S., izvršio uvid u analitički račun poreskog obveznika za period od 01.01 -12.03.2019 godine, pročitao odluku o pokretanju skraćenog postupka likvidacije od 20.01.2016 godine, izvršio uvid u potvrdu o predatim dokumentima Centralnog registra privrednih subjekata od 22.01.2016 godine, pročitao rješenje Centralnog registra privrednih subjekata od 22.01.2016 godine, pročitao obavještenje Poreske uprave – PJ Bijelo Polje od 10.07.2019 godine, te pročitao izvod iz kaznene evidencije na ime okrivljene izdat od Ministarstva pravde Crne Gore.

Svjedok B. A.svom iskazu u bitnom je naveo da mu se početkom 2016 godine obratila Z. D. koja je željela da likvidira svoju firmu, nakon čega je on objasnio način tj. postupak likvidacije ujedno joj obavještavajući da je neophodno da donese ovjerenu izjavu da nema nikakvih dugovanja što je ista i uradila. Pojasnio je da on nije vršio nikakve provjere u pravcu toga da li je njena firma izmirila sve potrebne obaveze niti je imao takvu obavezu dok je sve provjere trebao da izvrši Centralni registar Privrednog suda u postupku likvidacije njenog preduzeća, a preko Poreske uprave.

Svjedok B. S.u svom iskazu je naveo da radi kao notar za područje Opštine Bijelo Polje i Mojkovac, a vezano za kritični dogadjaj je istakao da je tačno da je 2016 godine Z. D. lično kod njega donijela izjavu koju je potpisala u njegovoj kancelariji a što je utvrdjeno i u njegov djelovodnik koji je sudu priložio u kopiji. Naveo je da kao notar nije u obavezi da upozorava bilo koju stranku sa odgovornošću za istinitost sadržaja izjave koju on kao notar ovjerava, a sa razloga što ovjerava samo istinitost potpisa tj.da je osoba koja je donijela izjavu istu potpisala kod njega u notarskoj kancelariji. Svjedok se pozvao i na čl.63 Zakona o notarima gdje je izmedju ostalog navedeno da notar nije odgovoran za sadržaj isprave koju ovjerava i da nije dužan da utvrdjuje da li stranke smiju da sklapaju posao na koji se izjava odnosi, te se pozvao na čl. 10 Zakona o ovjeri potpisa, rukopisa i prepisa u kojem je izmedju ostalog navedeno da notar nije odgovoran za sadržinu isprave na kojoj se vrši ovjera potpisa niti je dužan da utvrdjuje da li lice čiji se potpis ovjerava ima pravo da potpiše ispravu na koju se vrši ovjera potpisa.

Iz suočenja optužene Z. D. i svjedoka B.A. koje je izvršeno na glavnom pretresu 09.12.2020 godine, utvrdjeno je da je optužena Z. D. istakla da je ona lično odnijela izjavu kod notara i kod istog izjavu potpisala, dok je svjedok B.A.naveo da je njemu Z. D. donijela ovjerenu izjavu od strane notara B.S. nakon čega je on preuzeo njenu dokumentaciju i predao u Centralni registar radi likvidacije preduzeća.

Iz izjave od 20.01.2016 godine koja je ovjerena kod notara B.S., sud je utvrdio da je predmetni notar izvršio ovjeru potpisa podnesene izjave nakon što je utvrdio identitet Z. D. uvidom u njenu ličnu kartu, a u štambilju predmetnog notara je izmedju ostalog navedeno da notar potvrdjuje autentičnost potpisa a da ne odgovara za sadržinu isprave, sve shodno čl.62 Zakona o notarima, nakon čega je svojim pečatom potvrdio da je davalac predmetne izjave Z. D. sa matičnim brojem 0605964288010.

Iz individualnog analitičkog računa poreskog obveznika za period od 01.01 – 12.03.2019 godine utvrdjeno je da je DOO „DND“ iz M. na dan 12.03.2019 godine dužan sledeće obaveze: po osnovu doprinosa za PIO za zaposlene u iznosu od 666,91 €, doprinosa za zdravstveno osiguranje za zaposlene u iznosu od 365,18 €, doprinosa za zdravstveno osiguranje fizičkih lica koja su u radnom odnosu u iznosu od 633,41 €, doprinosa za osiguranje od nezaposlenosti za zaposlene u iznosu od 18,96€ i doprinosa za osiguranje od nezaposlenosti fizičkih lica koja su u radnom odnosu u iznosu od 44,29€.

Iz odluke o pokretanju skraćenog postupka likvidacije br.5/2016 od 20.01.2016 godine, utvrdjeno je da je navedenu odluku potpisao osnivač DOO „DND“ Z. D. a zbog otežanih uslova poslovanja i nemogućnosti daljeg rada, sve shodno Zakonu o privrednim društvima.

Iz potvrde o predatim dokumentima Centralnom registru privrednih subjekata od 22.01.2016 godine, utvrdjeno je da su CRPS-u predata dokumenta i to: dokaz o uplaćenoj naknadi za upis u CRPS, odluku o pokretanju skraćene likvidacije, izjava o pokretanju skraćene likvidacije, kao i dokaz o uplaćenoj naknadi za objavljivanje podataka u Službenom listu Crne Gore.

Iz rješenja Centralnog registra privrednih subjekata br.5 od 22.01.2016 godine, utvrdjeno je da se predmetnim rješenjem registruje brisanje „DND“ DOO M. čiji je osnivač Z. D. jmbg...., iz CRPS-a.

Iz obavještenja Poreske uprave – PJ Bijelo Polje od 10.07.2019 godine utvrdjeno je da pravno lice „DND“ DOO M. na dan 20.01.2016 godine ima sledeće neizmirene obaveze: po osnovu doprinosa za PIO za zaposlene u iznosu od 666,91 €, doprinosa za zdravstveno osiguranje za zaposlene u iznosu od 365,18 €, doprinosa za zdravstveno osiguranje fizičkih lica koja su u radnom odnosu u iznosu od 633,41 €, doprinosa za osiguranje od nezaposlenosti za zaposlene u iznosu od 18,96€ i doprinosa za osiguranje od nezaposlenosti fizičkih lica koja su u radnom odnosu u iznosu od 44,29€.

Uvidom u izvod iz kaznene evidencije na ime Z. D. izdat od Ministarstva pravde Crne Gore, utvrdjeno je da je imenovana osudjivana presudom Osnovnog suda u Bijelom Polju u predmetu K.br.325/12 zbog krivičnog djela iz čl. 413 KZ-a na zatvorsku kaznu (preinačena odlukom Višeg suda u Bijelom Polju na novčanu kaznu), presudom Osnovnog suda u Bijelom Polju u predmetu K.br.255/11 zbog krivičnog djela iz čl. 412 KZ-a na zatvorsku kaznu, presudom Osnovnog suda u Bijelom Polju u predmetu K.br.323/10 zbog krivičnog djela iz čl. 413 KZ CG na uslovnu osudu.

Nakon sprovedenog dokaznog postupka sud je oslobodio od optužbe Z. D. shodno čl.373.st.1.t.1. ZKP-a jer djelo za koje je optužena nije krivično djelo. Takav zaključak sud je donio isključivo na osnovu njene izjave ovjerene kod notara B. S. od 20.01.2016 godine, a iz koje je utvrdjeno da je optužena Z. D. kao osnivač DOO „DND“ Bijelo Polje dala izjavu kod navedenog notara da su izmirene sve obaveze prema povjeriocima, prema zaposlenima i Poreskoj upravi, ujedno potpisujući takvu izjavu kao davalac iste. Notar B. S. objerio je svojim štambiljom i pečatom takvu izjavu kao ovjeru potpisa predhodno utvrdjujući identitet davaoca izjave Z. D. uvidom u njenu ličnu kartu, a u štambilju je nadalje navedeno da notar potvrdjuje samo autentičnost potpisa i da ne odgovara za sadržinu isprave, sve shodno čl. 62 Zakona o notarima.

Da bi obrazložio svoju odluku sud se u konkretnom pozvao na komentar Krivičnog zakonika Crne Gore za krivično djelo navodjenje na ovjeravanje neistinitog sadržaja iz čl.415 istog Zakonika, u kojem komentaru je navedeno da se službeno lice dovodjenjem u zabludu navodi da u ispravi ovjeri nešto što je neistinito i da se na taj način dobija isprava koja je formalno prava po porijeklu ali je sa neistinitom sadržinom, iz navedenog proizilazi da je radnja predmetnog krivičnog djela navodjenje nadležnog organa (u konkrenom slučaju notara) da ovjeri nešto neistinito na taj način ga dovodeći u zabludu, i da se lice koje vrši ovjeravanje svjesno i voljno obmanjuje u pogledu istinitosti onoga što ovjerava. U Komentaru krivičnog zakonika za navedeno djelo nadalje se navodi da je nadležni organ (u konkretnom slučaju notar) doveden u zabludu i da je zbog toga ovjerio u javnoj ispravi nešto što je neistinito a što treba da posluži kao dokaz u pravnom saobraćaju.

U konkretnom slučaju a za krivično djelo koje je optuženoj stavljeno na teret, ne radi se o dovodjenju u zabludu notara B. S. na ovjeravanje neistinite izjave, a sa razloga što je u štambilju notara navedeno da se predmetnom ovjerom potvrdjuje autentičnost potpisa i da notar ne odgovara za sadržinu isprave (shodno čl. 62 Zakona o notarima). Nadalje, u čl. 63 Zakona o notarima izmedju ostalog je navedeno da notar nije dužan da utvrdjuje da li stranke smiju da sklapaju posao na koji se isprava odnosi i da se notar prilikom ovjere potpisa upoznaje sa sadržinom isprave samo ukoliko je to potrebno da ispuni rublike upisnika, dok je čl.10 Zakona o ovjeri potpisa, rukopisa i prepisa izmedju ostalog navedeno da notar nije odgovoran za sadržinu isprave na kojoj se vrši ovjera potpisa niti je dužan da utvrdjuje da li lice čiji se potpis ovjerava ima pravo da potpiše ispravu na kojoj se vrši ovjera potpisa. Shodno navedenom nesporno je da u konkretnom slučaju notar B. S.nije doveden u zabludu da ovjeri neistinitu izjavu optužene Z. D., sa razloga što mu je zakon dopuštao i dozvoljavao samo da svojom ovjerom potvrdi autentičnost potpisa a ne i sadržinu isprave.

Uzimajući u obzir iznijeto utvrdjenje suda, to nije bilo neophodno posebno komentarisati odbranu optužene i provedene dokaze, već je sud na naprijed navedeni način utvrdio da nema bitnih elemenata krivičnog djela navodjenje na ovjeravanje neistinitog sadržaja iz čl. 415.st.2. u vezi st.1 Krivičnog zakonika tj. da nema radnje izvršenja dovodjenjem u zabludu notara da ovjeri izjavu neistinite sadržine, a zbog utvrdjenje činjenice da je notar u konkretnom slučaju ovjeravao samo i potvrdio autentičnost potpisa davaoca izjave – optužene Z. D., bez odgovornosti za sadržinu date izjave (shodno čl. 62 i 63 Zakona o notarima, te čl. 10 Zakona o ovjeri potpisa, rukopisa i prepisa).

Imajući sve prednje u vidu sud je optuženu Z. D.oslobodio od optužbe shodno čl. 373.st.1.t.1. ZKP-a, jer djelo za koje je optužena nije krivično djelo.

Shodno čl.230.st.5 i 6 ZKP-a, sud će odluku o visini nužnih izdataka optužene i nagrade branioca odlučiti posebnim rješenjem, a nakon pravosnažnosti odluke.

Sa iznijetih razloga odlučeno je kao u izreci presude.

OSNOVNI SUD U KOLAŠINU,

Dana, 09.12.2020 godine
Zapisničar,PREDSJEDNIK SUDA,
Mrdak Ljiljana s.r. Arsen Popović s.r.

PRAVNA POUKA: Protiv ove presude dozvoljena je žalba u roku od 8. dana od dana prijema pismenog odpravka. Žalba se podnosi Višem sudu u Bijelom Polju a preko ovog suda.