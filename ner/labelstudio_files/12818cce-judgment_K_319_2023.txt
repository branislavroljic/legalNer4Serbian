K. br. 319/23
U IME CRNE GORE
Osnovni sud u Podgorici, sudija Ilija Radulović, uz učešće zapisničarke Nataše Paunović, u krivičnom postupku protiv okrivljenog V. V., zbog krivičnog djela ugrožavanje javnog saobraćaja iz člana 339 stav 1 Krivičnog zakonika Crne Gore, nakon glavnog pretresa održanog dana 11.10.2023. godine u prisustvu zastupnice optužbe Srne Pejović - savjetnice na radu kod ODT-a Podgorica i okrivljenog, istog dana donio je i javno objavio
P R E S U D U
Okrivljeni:

V. V., JMB xxxxxxxxxxxxx od oca R. i majke G., rođene K., rođen xx.xx.19xx. godine u Banja Luci - BiH, sa prebivalištem u T. - M. br. x, državljanin Bosne i Hercegovine, pismen, završio srednju školu, rukovaoc građevinskih mašina, oženjen, otac jednog maloljetnog djeteta, lošeg imovnog stanja, neosudjivan, protiv kojeg se ne vodi postupak za drugo krivično djelo
Kriv je

Što je:

Dana 10. novembra 2021. godine, oko 12,00 časova, na raskrsnici Ulice II dalmatinske i Igmanske ulice, Glavni grad Podgorica, nepridržavajući se saobraćajnih propisa iz čl. 136 st. 3 Zakona o bezbjednosti saobraćaja na putevima, tako ugrozio javni saobraćaj da je doveo u opasnost život i tijelo ljudi pa je usled toga kod drugog nastupila laka tjelesna povreda, na način što upravljajući putničkim vozilom marke "VW Passat" registarskih oznaka KO AP xxx Ulicom II dalmatinske u pravcu raskrsnice sa Igmanskom ulicom, nije se pridržavao znaka izričite naredbe - "STOP" obavezno zaustavljanje, već je bez zaustavljanja ušao u raskrsnicu, dok se iz pravca Igmanske ulice u pravcu raskrsnice kretalo putničko vozilo marke "Renault Megane" registarskih oznaka PG FU xxx, kojim je upravljala oštećena P. N., usled čega je došlo do kontakta prednjeg desnog dijela vozila "Renault" sa prednjim lijevim dijelom vozila "VW Passat", kojom prilikom je oštećena P. N., zadobila laku tjelesnu povredu u vidu istegnuća vrata, pri čemu je okrivljeni bio svjestan da svojom nepropisnom vožnjom može da ugrozi javni saobraćaj i dovede u opasnost život i tijelo ljudi, pa je na to pristao.

čime je učinio krivično djelo ugrožavanje javnog saobraćaja iz člana 339 st 1 Krivičnog zakonika Crne Gore.

Pa mu sud za navedeno krivično djelo primjenom  čl. 4 st. 2, čl. 5, čl. 13, čl.15, čl. 42 st. 1, čl. 52 st. 2, čl. 53 i čl. 54 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku, izriče
USLOVNU OSUDU

Kojom mu utvrđuje kaznu zatvora u trajanju od 6 (šest) mjeseci i istovremeno određuje da se ona neće izvršiti, ako okrivljeni u roku od 2 (dvije) godine po pravosnažnosti presude ne učini novo krivično djelo.

Oštećena N. P. se radi ostvarivanja imovinsko-pravnog zahtjeva upućuje na parnični postupak.

Obavezuje se okrivljeni da u budžet Crne Gore na žiro račun br. 832-21-37, uplati na ime troškova krivičnog postupka iznos od 148,50€, kao i na ime paušala iznos od 50,00€, sve u roku od 15 dana po pravosnažnosti presude, pod prijetnjom izvršenja
O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 281/22 od 16.05.2023. godine, okrivljenom V. V. je stavljeno na teret krivično djelo ugrožavanje javnog saobaraćaja iz čl. 339 st.1 Krivičnog zakonika Crne Gore. Zastupnik optužbe je u završnoj riječi u cjelosti ostao pri podnijetom optužnom predlogu i predložio sudu da okrivljenog oglasi krivim i kazni ga po zakonu u granicama propisanim za ovo krivično djelo.

Okrivljeni V. V. je u odbrani datoj u izviđaju i na glavnom pretresu u potpunosti priznajući izvršenje djela koje mu se stavlja na teret, saglasno u bitnom naveo da je dana 10.11.2021. godine oko 12:00h upravljao automobilom koji je u vlasništvu njegove firme, kretao se ulicom dalmatinska II u Podgorici i tom prilikom sa njim su bile njegova supruga i maloljetna ćerka. Kada je došao na raskrsnicu ulice dalmatinska II i Igmanske, primjetio je da se auto iz suprotnog pravca nalazi na nekih 50-60 m udaljenosti i tom prilikom je procjenio da može izvršiti radnju uključivanja u predmetnu raskrsnicu. Medjutim, ipak je došlo do kontakta njegove prednje lijeve strane vozila i prednje desne strane vozila oštećene. Vozilo kojim je upravljala oštećena je marke „Renault Scenic“, a tom prilikom je došlo do oštećenja oba vozila, a kada je izašla iz vozila oštećena se žalila na bolove u predjelu vrata i glave. Potpuno mu je jasno da je kritičnom prilikom nailazio na raskrsnicu, te da je za njegov pravac kretanja bio postavljen znak "Stop" koji ga kao učesnika u saobraćaju obavezuje da se zaustavi. Ovo su male uličice i nastavio je sa kretanjem nakon znaka stop, kada je i došlo do kontakta sa vozilom oštećene. Srećom nije bilo težih posledica, a nakon nezgode se interesovao za zdravlje oštećene.

U završnoj riječi okrivljeni je naveo da se iskreno kaje zbog ovog što se desilo, priznaje izvršenje ovog djela i kriv je za isto, pa je zamolio sud da ga prilikom odlučivanja što blaže kazni.

Uzimajući u obzir potpuno i jasno priznanje okrivljenog, koje u toku postupka nije dovedeno u sumnju i cijeneći ga kao dokaz, sud primjenom čl. 458 st. 2 Zakonika o krivičnom postupku nije izvodio druge dokaze, osim Izvoda iz registra kaznenih evidencija Ministarstva pravde KE 1558/2023 od 11.10.2023 godine na ime okrivljenog, od kojeg zavisi vrsta i mjera krivične sankcije. Na taj način je tokom postupka nesumnjivo utvrđeno da je okrivljeni dana 10. novembra 2021. godine, oko 12,00 časova, na raskrsnici Ulice II dalmatinske i Igmanske ulice, Glavni grad Podgorica, nepridržavajući se saobraćajnih propisa iz čl. 136 st. 3 Zakona o bezbjednosti saobraćaja na putevima, tako ugrozio javni saobraćaj da je doveo u opasnost život i tijelo ljudi pa je usled toga kod drugog nastupila laka tjelesna povreda, na način što upravljajući putničkim vozilom marke "VW Passat" registarskih oznaka KO AP xxx Ulicom II dalmatinske u pravcu raskrsnice sa Igmanskom ulicom, nije se pridržavao znaka izričite naredbe - "STOP" obavezno zaustavljanje, već je bez zaustavljanja ušao u raskrsnicu, dok se iz pravca Igmanske ulice u pravcu raskrsnice kretalo putničko vozilo marke "Renault Megane" registarskih oznaka PG FU xxx, kojim je upravljala oštećena P. N., usled čega je došlo do kontakta prednjeg desnog dijela vozila "Renault" sa prednjim lijevim dijelom vozila "VW Passat", kojom prilikom je oštećena P. N., zadobila laku tjelesnu povredu u vidu istegnuća vrata.

Članom 136 stav 3 Zakona o bezbjednosti saobraćaja na putevima je određeno da znakovi izričitih naredbi učesnicima u saobraćaju na putu stavljaju do znanja zabrane, ograničenja i obaveze kojih se moraju pridržavati.

Cijeneći subjektivni odnos okrivljenog prema djelu, sud nalazi da je okrivljeni bio svjestan da svojom nepropisnom vožnjom i time što prilikom prilaska predmetnoj raskrsnici nije upravljao vozilom na način kojim ne ugrožava druge učesnike u saobraćaju i nije se zaustavio na znak „STOP“, krši saobraćajne propise i da time može ugroziti saobraćaj i dovesti u opasnost život i tijelo ljudi. Po ocjeni suda, time što se nije zaustavio na znak "STOP", koji označava izričitu naredbu obaveznog zaustavljanja, okrivljeni je nesumnjivo pristao na sve posljedice takve nepropisne vožnje. Na taj način je u njegovim radnjama pored objektivnih ostvaren i subjektivni element bića krivičnog djela ugrožavanje javnog saobraćaja iz čl. 339 st. 1 Krivičnog zakonika Crne Gore.

Prilikom odlučivanja o krivičnoj sankciji, sud je u smislu čl. 42 st. 1 Krivičnog zakonika Crne Gore cijenio sve okolnosti koje utiču na njen izbor i visinu, pa je na strani okrivljenog kao olakšavajuće okolnosti cijenio njegove lične prilike, odnosno činjenicu da je lošeg imovnog stanja, njegovo držanje nakon učinjenog krivičnog djela izraženo kroz prihvatanje odgovornosti i potpuno priznanje izvršenja djela, na koji način je doprinio efikasnijem okončanju krivičnog postupka, kao i činjenicu da je pred sudom iskazao iskreno kajanja zbog predmetnog događaja, koje je dokazao i odnosom prema oštećenoj, sa kojom je nakon nezgode bio, a zatim je i više puta kontaktirao, kako bi se uvjerio u njeno zdravstveno stanje. Osim toga, sud je cijenio i porodične prilike okrivljenog, činjenicu da je oženjen i otac jednog maloljetnog djeteta, kao i raniju neosudjivanost koja je utvrđena iz Izvoda iz registra kaznenih evidencija Ministarstva pravde, ljudskih i manjinskih prava KE 1558/2023 od 11.10.2023. godine.

U odsustvu otežavajućih okolnosti, a imajući u vidu sve utvrđene olakšavajuće okolnosti,sud je primjenom čl. 53 i 54 Krivičnog zakonika Crne Gore, okrivljenom V. V. izrekao uslovnu osudu, na način što je prethodno utvrdio kaznu zatvora u trajanju od 6 (šest) mjeseci i istovremeno odredio da se ista neće izvršiti ukoliko okrivljeni u roku od 2 (dvije) godine po pravosnažnosti presude ne učini novo krivično djelo, nalazeći da će se u konkretnom slučaju i uslovnom osudom kao mjerom upozorenja uz prijetnju kaznom zatvora u dovoljnoj mjeri uticati na okrivljenog da ubuduće ne vrši krivična djela, pri čemu će se u svemu ostvariti svrha izricanja uslovne osude, propisana čl. 52 Krivičnog zakonika Crne Gore, u okviru opšte svrhe izricanja krivičnih sankcija propisane čl. 4 istog zakonika
Kako je okrivljeni oglašen krivim, sud ga je, shodno čl. 226 i čl. 229 Zakonika o krivičnom postupku, obavezao da na ime troškova krivičnog postupka plati ukupan iznos od od 148,50€, koji se odnosi na saobraćajno vještačenje iznos od 82,50€ i na ime medicinskog vještačenja iznos od 66,00€, te dodatnih 50,00€ na ime sudskog paušala, koji je određen prema trajanju i složenosti postupka i imovnom stanju okrivljenog.

Na osnovu iznijetih razloga, primjenom čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana 11.10.2023. godine
ZAPISNIČARKA S U D I J A
Nataša Paunović, s.r. Ilija Radulović, s.r.

PRAVNA POUKA:

Protiv ove presude dozvoljena je žalba u roku od 8 dana od dana prijema prepisa iste, Višem sudu u Podgorici, a preko ovog suda.

ZTO. Nataša Paunović