K.br. 108/16-15
U IME CRNE GORE
OSNOVNI SUD U BERANAMA, po sudiji pojedincu Aleksandru Ćulafiću, uz učešće samostalnog referenta Milice Milanović, kao zapisničara, u krivičnom predmetu protiv okrivljene D. R., iz B., zbog krivičnog djela ugrožavanje sigunosti iz čl. 168 st. 1 Krivičnog zakonika Crne Gore, po optužnom predlogu Osnovnog državnog tužilaštva u Beranama Kt.br. .../15 od 21.10.2015. godine, nakon održanog glavnog i javnog pretresa, u prisustvu Državnog tužioca ODT-a u Beranama, Jadranke Mićović, oštećene B. S., okrivljene D.R. i njenog branioca adv. Dušana Labudovića, dana 25.01.2017. godine, donio je i javno objavio

P R E S U D U
Okrivljena D. R., JMB ....., od oca B. i majke Z., rođene M., rođene ...... godine, u B., sa prebivalištem u Ul. "M. V." bb., državljanka Crne Gore, sa završenom Višom školom - nastavnik klavira, razvedena-majka jednog djeteta, siromašnog imovnog stanja, neosuđivana,
-na osnovu čl. 372 st. 1 tač. 2 ZKP-a
OSLOBAĐA SE OD OPTUŽBE
-Da je:

-Dana 03.10.2015. godine, u Ul. "M. V." u B., svjesna svog djela, čije je izvršenje htjela, iako je znala da je isto zabranjeno, ugrozila sigurnost oštećene B. S., da će napasti na njen život i život njene porodice, na način što joj je uputila ozbiljnu prijetnju: "Ja sam vam utjerala strah u kosti i ne smijete da priđete kući dok sam ja tu, poješće vas mrak svo troje",
-čime bi izvršila krivično djelo ugrožavanje sigurnosti iz čl. 168 st. 1 Krivičnog zakonika Crne Gore.

- jer nije dokazano da je okrivljena izvršila krivično djelo za koje je optužena.

Troškovi postupka padaju na teret budžetskih sredstava suda, o čemu će sud donijeti posebno rješenje.

Oštećena B. S. radi ostvarivanja imovinsko-pravnog zahtjeva upućuje se na parnični postupak.

O b r a z l o ž e nj e
Optužnim predlogom Osnovnog državnog tužilaštva u Beranama, Kt.br. ..../2015 od 21.10.2015. godine, okrivljena je D.R., iz B., zbog krivičnog djela ugrožavanje sigurnosti iz čl. 168 st. 1 Krivičnog zakonika Crne Gore, s tim što je Državni tužilac u toku prethodnog postupka izmijenio činjenični opis, pa je u tom smislu sadržano kao u izreci presude.

Glavni pretres je održan i zaključen u ponovnom postupku shodno rješenju Višeg suda u Bijelom Polju Kž.br. .../16 od 10.06.2016. godine, u prisustvu Državnog tužioca ODT-a u Beranama, Jadranke Mićović, oštećene B. S., okrivljene D. R. i njenog branioca adv. Dušana Labudovića.

Državni tužilac ODT-a u Beranama, Jadranka Mićović, u završnoj riječi je ostala pri izmijenjenom optužnom predlogu, jer je dokazima izvedenim tokom postupka utvrđeno da je okrivljena D. R., izvršila krivično djelo stavljeno joj na teret optužbom, te je predložila sudu da okrivljenu oglasi krivom i utvrdi joj kaznu zatvora u trajanju od 30 dana i istovremeno odredi da se ista neće izvršiti ukoliko okrivljena u roku od jedne godine nakon pravosnžanosti presude ne učini novo krivično djelo.

Oštećena B. S., u završnoj riječi se pridružila krivičnom gonjenju protiv okrivljene, a zadržala je pravo da imovinsko-pravni zahtjev ostvari u parničnom postupku.

Okrivljena D. R. u svojoj odbrani datoj kod ODT-a je u bitnom istakla da je u aprilu 2015. godine kupila sprat od kuće V. U.. Kada se doselila zatekla je na prvom spratu stanare i to C. D. i njegovu suprugu B. S. i njihovo dijete staro godinu dana. Sa njima je imala u početku krajnje korektne odnose, čak su se i posjećivali. Međutim, u avgustu mjesecu iste godine došlo je do mimoilaženja između nje i B. S., jer je ona iz čista mira dok je stajala na terasi svog stana, a ona ispred kuće, gledajući u njenom pravcu, uputila joj riječi: “Ovo nema smisla, da od mog djeteta ne može da se spava, jebaću ti majku, što mi komšiluk i dalje priča da ne možeš da spavaš od djeteta”. Kako žive u istoj kući čuje plač djeteta, ali njoj to ne smeta. Nakon tih riječi prekinula je svaki kontakt sa S. i njenim suprugom, sve do dana 03.10.2015. godine, kada je u ranim jutarnjim časovima krenula za selo B., S. je stala ispred njenih vrata govoreći “Šta si to uradila, ti si počupala moje plodove rada”, pa se okrenula u njenom pravcu i kazala joj “Ja sam samo počistila tvoje smeće”, a ona joj je odgovorila “Sram te bilo, pogledaj se kakva si, našta ličiš, jade”, a inače na tom mjestu je ona sadila povrće. Odreagovala je govoreći “Seljanko jedna, malograđanko i marš” i nakon toga otišla. Kada se uveče vratila sa sela, izašli su ispred vrata iz svog stana S. i njen suprug D., govoreći da je kazala S. da je kurva, da je dijete kopile, koje riječi ona nije izgovorila, pa je kazala: “Je li moguće da do ove mjere idu vaše laži” s tim što je policija stigla po pozivu S. kod njih, a nakon toga kod nje. Dana 03.10.2015. godine, B. S. nije prijetila, niti se svađala, a tačno je da se sa istom pripirala u vezi bašte. Nikome u komšiluku nije se žalila da joj smeta plač djeteta oštećene. Razgovor između nje i oštećene je čuo komšija J. J., kojeg je srela nakon davanja iskaza kod ODT-a je pitao: "Šta se desilo onaj dan komšinice, šta vam uradiše C." pa kada ga ja pitala odakle zna, on joj je saopštio da je sve vidio i čuo jer je radio cio dan napolju i u šupi, a radi se o komšiji kojeg ograda dijeli.

U završnoj riječi je izjavila da se ne osjeća krivom, tražila je da je sud oslobodi od optužbe, i u potpunosti je prihvatila završnu riječ svog branioca adv. Dušana Labudovića, koji je istakao da u konkretnom slučaju okrivljena D. R. nije na bilo koji način prijetila oštećenoj, a posebno ne da će napasti na život i tijelo iste ili bliskih osoba. Nelogično je da žena koja ima dijete, na bilo koji način može prijetiti oštećenoj koja u tom trenutku drži svoje dijete, a tom događaju prisustvuje i njen suprug. Iz tih razloga, a posebno kada se ima u vidu iskaz svjedoka J. J., smatra da ne postoji ni jedan dokaz da je okrivljena počinila djelo koje joj je stavljeno na teret, pa je predlažio da se ista oslobodi od optužbe.

Provjeravajući navode optužnog akta i odbanu okrivljene, sud je u dokaznom postupku na glavnom pretresu izveo dokaze: saslušao oštećenu u svojstvu svjedoka B.S., kao i saslušao svjedoke C. D. i J. J.; te pribavio i izvršio uvid u izvod iz KE na ime okrivljene.

Nakon analize izvedenih dokaza, njihove svestrane i brižljive ocjene, cijeneći ih svaki pojedinačno i u sveukupnosti, dovodeći ih u vezu jedne sa drugim i u kontekstu sa navodima odbrane okrivljene, sud je utvrdio činjenično stanje i na osnovu takvog utvrđenog činjeničnog stanja zaključio da nema dokaza da je okrivljena izvršila krivično djelo stavljeno joj na teret javnom optužbom, pa je sud istu oslobodio od optužbe.

Sud je činjenično stanje utvrdio prevashodno na osnovu iskaza svjedoka J. J., a dovedeno u vezu sa odbranom okrivljene. Tako iz iskaza svjedoka J. J., sud je utvrdio da je septembra ili oktobra 2015. godine, dok je bio u šupi, odnosno ostavi koju ima, u kojoj uglavnom provodi slobodno vrijeme, pošto je penzioner, a koja se nalazi na oko 2 metra udaljena od kuće i placa u kojoj žive D. R. i B.S., u predvečernjim časovima je vidio R. sa kesom u ruci koja je izašla ispred ograde od kuće u kojoj živi, i dok je stajala sa kesom iz kuće je izašla S., i tada joj se obratila riječima, odnosno počela je da je psuje, da joj govori kurvo, da je čula da je R. rekla da dijete nije C. D., da mu treba uraditi test odnosno DNK, i na te riječi R. je počela da se pravda da to nije rekla, da to nije tačno i tada je iz kuće izašao C. D. i kazao R. D. "zapamtićeš ko sam ja". Tada je čuo da je D. . rekla da će da pozove policiju, i pošla je u stan, a čuo je nakon toga kako je S. rekao D. da zove policiju. Kritičnom prilikom bio je i u šupi i ispred šupe i isti su mogli da ga vide, ali se istima nije obraćao, od mjesta gdje je on stajao do mjesta gdje su se one dvije nalazile, bio je udaljen oko 2 metra. Sud je u potpunosti prihvatio iskaz ovog svjedoka, jer je isti dat u ubjedljivom, jasnom i doslednom izlaganju, a saglasan sa odbranom okrivljene.

Tako oštećena saslušana u svojstvu svjedoka B. S., u svom iskazu je istakla da je živjela kao podstanar u kući V. U., sa nevjenčanim suprugom i sinom. U početku je sa D. R. imala korektne odnose. Međutim, od avgusta mjeseca ona je počela njoj da govori da od njenog djeteta ne može da spava i da joj smeta i od njega joj nema života. Od tog momenta prestala je da priča sa njom. Dana 02.10.2015. godine u večernjim satima, okrivljena joj je počupala svu pabiru koju je sadila. Kada je ujutru ustala i pošla u šetnju sa svojim djetetom, okrivljena je izašla ispred kuće, kada ju je pitala “R. jesi li ti počupala pabiru koju sam ja sadila-tikvice i paradajz”, kazala je da jeste i da je nikada više ne pita, jer je ona dama. Kako je okrivljena nosila kese iz kuće, ona ih je spustila i krenula u njenom pravcu, govoreći joj “Kučko, ološi, seljančuro, glibeži, kurvo”. Bila je sama sa djetetom, ušla je u kuću i sačekala supruga da dođe sa posla i ispričala mu sve šta joj se dogodilo. Istog dana oko 18,30 časova, R. je dolazila kući i to je ušla njihovim ulazom, iako ona ima svoj ulaz, govorila je povišenim tonom, jer je vidjela da su njihova vrata od sobe otvorena i da je čuju: “Ja sam ih najela, napila, ali sam im i ućerala strah u kosti i ne smiju da priđu kući dok sam ja tu”, govoreći “Poješće ih mrak sve troje”. Kada je čula “Poješće ih mrak sve troje”, izašla je ispred vrata i pitala je “Koga će pojesti mrak” ona je tada krenula u njenom pravcu granajući rukama i govoreći joj “Ne laj kučko, marš u kuću”. U tom trenutku je izašao njen suprug, govoreći joj “Komšinice ne kvari komšinske odnose, šta se to dešava”. Ona njega nije ni slušala već je i dalje vikala, pa joj je pozvala policiju. Kod nje ove riječi su izazvale osjećaj straha kako za nju, tako i za dijete, jer je operisala oba kuka i okrivljena to zna, i od nje se ne bi mogla odbraniti, a bilo ju je strah i za nju i za dijete. Smatra da je ona u stanju da realizuje prijetnju i sigurno bi je fizički napala da se nije nalazila na kućnim vratima. Njen muž je bio u kući prisutan i čuo je prijetnje koje joj je okrivljena uputula kada je govorila: "Ja sam vam utjerala strah u kosti ne smijete da priđete kući dok sam ja tu, poješće vas mrak svo troje". Izašli su ispred kuće i ona i njen suprug kada je okrivljena ponovila riječi prijetnje. Iskaz ovog svjedoka sud je djelimično prihvatio, ali ne u potpunosti, odnosno nije prihvatio da je okrivljena uputila riječi prijetnje: "Ja sam vam utjerala strah u kosti, ne smijete da priđete kući dok sam ja tu, poješće vas mrak svo troje", jer u tom dijelu navodi istog svjedoka su obezvrijeđeni iskazom svjedoka J. J., koji ne spominje navedeno, a isto je morao čuti jer se nalazio na udaljenosti od dva metra od njih, pa je u tom dijelu iskaz usmjeren na otežanje krivičnog posložaja okrivljene. Isto tako neprihvatljivi su navodi oštećene, da kada je čula riječi prijetnje koje joj je okrivljena uputila, da su iste izazvale osjećaj straha i ugroženosti, kako za nju tako i za dijete. Naime, ako se oštećena nalazila u kući sa mužem kako tvrdi, i kada je čula riječi prijetnje da se uplašila i osjetila ugroženom, ista bi zaključala vrata kuće, i ne bi izlazila da se raspravlja sa okrivljenom.

Tako je svjedok C. D. u svom iskazu istakao da živi u vanbranoj zajednici sa B. S., te da imaju jedno dijete. Stanovali su u kući U. V.. On je živio u prizemlju sa suprugom i sinom, dok na spratu živi D. R.. Njihovi odnosi sa D. R. su bili dobri sve do avgusta mjeseca 2015. godine kada su se poremetili zbog toga što je istoj smetao plač njihovog djeteta, pa je zbog toga prestala da komunicira sa njima. Dana 03.10.2015. godine, kada se vratio sa posla kući oko 01,30 časova B. S. mu se žalila da ju je napala D. R. u jutarnjim časovima. Toga dana oko 18,30 časova, on, S. i njihov sin su bili u kući, a ulazna vrata su bila otvorena kada je čuo kako D. R. ispred kuće galami, govoreći riječi: "Ja sam vas najela, napila, i ućerala sam vam strah u kosti, ne smiju da priđu kući dok sam ja tu" govoreći "poješće vas mrak svo troje" pa kada je njegova supruga izašla ispred kuće i pitala je "koga će pojesti mrak" tada joj je D. R. rekla: "Ulazi u kuću kučko". On ja izašao ispred kuće i rekao R.: "Komšinice, nemoj da kvarimo komšinske odnose", a ona mu je tada rekla: " Nemoj da vas pojede mrak". Ušao je sa ženom u kuću i S. je pozvala policiju. Nije nikoga primijetio ispred kuće, a da je neko bio on bi vidio. Iskaz ovog svjedoka sud je djelimično prihvatio ali ne u potpunosti, odnosno nije prihvatio dio iskaza da je okrivljena uputila riječi prijetnje: "Ja sam vam utjerala strah u kosti, ne smijete da priđete kući dok sam ja tu, poješće vas mrak svo troje", jer u tom dijelu navodi istog svjedoka su obezvrijeđeni iskazom svjedoka J. J., koji ne spominje navedeno, a isto je morao čuti jer se nalazio na udaljenosti od dva metra od njih, pa je u tom dijelu iskaz usmjeren na otežanje krivičnog položaja okrivljene.

Sud je cijenio i prihvatio odbranu okrivljene, u kojoj negira izvršenje krivičnog djela i navodi da nije prijetila oštećenoj, s obzirom da su ovakvi navodi potvrđeni iskazom svjedoka J. J. koji je naveo da kritičnom prilikom D. R. nije upućivala riječi prijetnje oštećenoj.

Dakle, konkretnom prilikom nije dokazano ono što tvrdi optužba da je okrivljena D. R., dana 03.10.2015. godine, ugrozila sigurnost oštećene B. S., na način što joj je uputila ozbiljnu prijetnju: "Ja sam vam utjerala strah u kosti, ne smijete da priđete kući dok sam ja tu, poješće vas mrak svo troje", što je kod oštećene izazvalo osjećaj straha i ugroženosti. U konkretnom slučaju sve je ostalo na nivou sumnje odnosno pretpostavki a na sumnjama i pretpostavkama se ne može zasnivati sudska odluka. Dakle, kako na osnovu izvedenih dokaza tokom postupka nije na nesumnjiv način utvrđeno da je okrivljena D. R. izvršila krivičnog djelo koje joj je stavljeno na teret javnom optužbom, to je istu oslobodio, jer nije dokazano da je izvršila krivično djelo za koje je optužena, odnosno u pogledu ovog djela ostala je samo sumnja a svaka sumnja u nedostatku dokaza ide u korist okrivljenog. Iz navedenih razloga sud je donio oslobađajuću presudu, ne zbog toga što je utvrdio da je okrivljena nevina ( da nije učinila djelo za koje je optužena) već zbog toga što nije utvrđeno da je kriva (što nije dokazano da je učinila djelo za koje je optužena). Pritom se sud držao pravila In dubio pro reo, u sumnji u korist okrivljenog, što znači, da kada činjenice idu na štetu okrivljenog ostanu sumnjive ili neutvrđeno potpuno sud mora uzeti da činjenice ne stoje, dok u slučaju da činjenice koje idu u korist okrivljenog ostanu sumnjive ili nijesu potpuno dokazane sud mora uzeti da one stoje. Drugačije kazano činjenice koje idu na štetu okrivljene moraju biti potpuno dokazane, a činjenice koje idu u korist okrivljene uzimaju se kao dokazane i onda kada u pogledu njiihove dokazanosti postoji sumnja.

Troškovi krivičnog postupka padaju na teret budžetskih sredstava shodno čl. 230 ZKP-a.

Radi ostvarivanja imovinsko-pravnog zahtjeva oštećena B. S., je upućena na parnični postupak shodno čl. 239 ZKP-a.

Iz iznijetih razloga shodno čl. 374 ZKP-a odlučeno je kao u izreci presude.

OSNOVNI SUD U BERANAMA

Dana, 25.01.2017. godine
Zapisničar, S U D I J A
Milica Milanović Aleksandar Ćulafić
PRAVNA POUKA:

Protiv ove presude nezadovoljna stranka
ima pravo žalbe, u roku od 8 dana od dana
prijema iste, preko ovog suda za
Viši sud u Bijelom Polju.