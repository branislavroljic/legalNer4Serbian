K.br. 185/13
U IME CRNE GORE
OSNOVNI SUD U B.MA, po sudiji pojedincu Aleksandru Ćulafiću, uz učešće namještenika suda Milice Milanović, kao zapisničara, u krivičnom predmetu protiv okrivljenog Š.M.iz B. zbog krivičnog djela ugrožavanje sigurnosti iz čl. 168 st.1 Krivičnog zakonika Crne Gore, po optužnom predlogu oštećenog kao tužioca M.Ć., iz B. od 05.06.2013. godine, nakon održanog glavnog i javnog pretresa, u prisustvu oštećenog kao tužioca M.Ć.iz B. i okrivljenog, dana 13.12.2013. godine, donio je i javno objavio

P R E S U D U
Okrivljeni Š.M., (JMBG ..), od oca R. i majke M., rođene K., rođen ... godine, u B.ma gdje i živi u ul. M.J.br. .., državljanin Crne Gore, završio SSS, nezaposlen, oženjen, otac dvoje djece, siromašnog imovnog stanja, neosuđivan,
na osnovu čl. 373. tač.2. ZKP-a,
OSLOBAĐA SE OD OPTUŽBE
da je:

- dana .... godine, oko .. časova, ispred taksi stanice u blizini zgrade suda u B.ma, prijetio oštećenom M.Ć., na način što mu je uputio riječi: „Presudiću ja tebi, majkiu ti i oca ....., dođi u park ako smiješ da ti glavu skinem“,
čime bi izvršio krivično djelo ugrožavanje sigurnosti iz čl. 168 st. 1 Krivičnog zakonika CG,
jer nije dokazano da je optuženi izvršio krivično djelo za koja je optužen.

Troškovi krivičnog postupka padaju na teret budžetskih sredstava.

Oštećeni M.Ć., radi ostvarivanja imovinsko pravnog zahtjeva, upućuje se na parnični postupak.

O b r a z l o ž e nj e
Optužnim predlogom oštećenog kao tužioca M.Ć., iz B. od 05.06.2013. godine, okrivljen je Š.M., iz B. zbog krivičnog djela ugrožavanje sigurnosti iz čl. 168 st. 1 Krivičnog zakonika Crne Gore.

Glavni pretres je održan i zaključen u prisustvu oštećenog kao tužioca M.Ć. iz B. i okrivljenog Š.M.a.

Oštećeni kao tužilac M.Ć., u završnoj riječi je istako da je tokom postupka dokazano da je okrivljeni izvršio krivično djelo koje mu je stavljeno na teret optužnim predlogom, te da se konkretnom prilikom nije prepao niti osjećao ugroženim, ali ga je ponašanje okrivljenog iritiralo, pa je sa tih razloga podnio krivičnu prijavu. Predložio je sudu da ga osudi na kaznu po zakonu i postavio je imovinskopravni zahtjev koji će ostvariti u parničnom postupku.

Okrivljeni Š.M. u svojoj odbrani u bitnom je istako da je kritičnog dana bio u Osnovnom sudu u B.ma, jer je protiv njega, njegovog brata M. i oca R. vođen postupak zbog povreda koje su nanijeli M.Ć., u kom postupku su osobođeni. Nakon završenog suđenja sa svojim ocem i bratom je izašao iz kancelarije gdje je održano suđenje. Zajedno su izašli iz zgrade suda i skrenuli prema bioskopu, u kojem pravcu se nalazi njihova kuća. R.je izašao prije njih tako da ga nije vidio od momenta izlaska iz kancelarije, te zbog toga nije bio u prilici da mu uputi bilo kakve psovke, pa su navodi da mu je upućivao prijetnju neosnovani.

U završnoj riječi istakao je da se ne osjeća krivim jer smatra da nije izvršio krivično djelo i predložio je sudu da donese oslobađajuću presudu.

Provjeravajući navode optužnog akta i odbanu okrivljenog sud je izveo dokaze: saslušao u svojstvu svjedoka oštećenog kao tužioca M.Ć., saslušao svjedoke Š. R. i Š. M., te pribavio i izvršio uvid u izvod iz KE na ime okrivljenog.

Cijeneći odbranu okrivljenog i dokaze pojedinačno i u međusobnoj vezi shodno čl. 370 st. 2 ZKP-a sud je utvrdio činjenično stanje i na osnovu istog zaključio da nije dokazano da je okrivljeni izvršio krivično djelo za koje je optužen.

Sud je činjenično stanje utvrdio prevashodno na osnovu iskaza oštećenog Ć.M. saslušanog u svojstvu svjedoka, a dovedeno u vezu sa odbranom okrivljenog.

Tako iz iskaza oštećenog M.Ć. sud je utvrdio da je 08.11.2012. godine održano suđenje u Osnovnom sudu u B.ma, u kom postupku su bili okrivljeni Š.M. i njegov otac i brat zbog ranijeg napada na njega. Nakon završenog suđenja kada je izašao iz zgrade suda za njim je izašao okrivljeni Š.M. sa ocem i bratom. Pošao je u pravcu Pošte, a za njim je pošao okrivljeni Š.M., dok su njegov otac i brat otišli u suprotnom smjeru u pravcu autobske stanice. Kada se udaljio od zgrade oko tridesetak metara i kada je bio kod taksi stanice koja se nalazi preko puta bivše gradske kafane, razminuo ga je okrvljeni Š.M. i uputio mu riječi: „Presudiću ja tebi, majku ti i oca ...., dođi u park ako smiješ da ti glavu otkinem“. S obzirom da je Š.M. manji rastom od njega i da je nesprono jači od Š.M.njega ove riječi nijesu uplašile i zbog njih se nije prepao, ali ga je iziritiralo njegovo izazivanje s obzirom da je njegova namjera bila da ga izazove i ovakve provokacije se ne dešavaju prvi put jer ga je i ranije psovao, vrijeđao. Između porodice okrivljenog i njega se vodi više parnica koje je okončao u svoju korist, a isti sporovi su vođeni uglavnom zbog međaških znaka između njihovih imanja, pa su provokacije okrivljenog i njegove porodice sigurno posledica tih parničnih sporova. Sud je u potpunosti prihvatio iskaz oštećenog saslušanog u svojstvu svjedoka cijeneći ga kao jasan, objektivan i neusmjeren na otežavanje krivičnog položaja okrivljenog.

Sud je cijenio ali nije prihvatio iskaze svjedoka Š. R. i Š. M., koji su istakli da su kritičnog dana nakon završenog pretresa kada su izašli iz zgrade suda odmah su skrenuli sa M. desno i uputili se u pravcu bioskopa, tako da Ć.M. nakon završenog pretresa nijsu vidjeli, te da zbog toga M. nije bio u prilici da upućuje bilo kakve riječi oštećenom Ć.M.u, jer je stanovišta da su iskazi neubjedljivi i usmjereni na olakšanje krivičnog položaja okrivljenog, s obzirom da se radi o ocu i bratu okrivljenog koji su pokušali da obezbijede alibi istom, a isti su obezvrijeđeni iskazom oštećenog .

Sud nije prihvatio navode odbrane okrivljenog da je nakon završenog suđenja sa svojim ocem i bratom zajedno izašao iz zgrade suda i da se sa njima uputio prema bioskopu, te da je R.izašao prije njih tako da ga nije vidio od momenta izlaska iz kancelarije, te i da mu nije prijetio. U ovom dijelu je sud odbranu okrivljenog cijenio kao sračunatu na izbjegavanje krivične ogovornosti, s obzirom da su ovakavi navodi opovrgnuti iskazom oštećenog saslušanog u svojstvu svjedoka M.Ć..

Dakle, izvedenim dokazima sud je utvrdio činjenično stanje, da je okrivljeni dana 08.11.2012. godine, ispred taksi stanice kod Osnovng suda u B.ma prijetio oštećenom M.Ć., na način što mu je uputio riječi. „Presudiću ja tebi, majku i oca ti ...., dođi u park ako smiješ da ti glavu skinem“.

Iz prethodno utvrđenog činjeničnog stanja nije se mogao izvesti zaključak da je time okrivljeni Š.M. ugrozio sigurnost oštećenom Ć.M.u. Upućene riječi po mišljenju ovoga suda kod oštećenog nijesu ostvarile osjećanje ugroženosti. Da bi postojalo krivično djelo ugrožavanje sigurnosti u smislu čl.168.st.1. KZ CG potrebno je da je neko ugrozio sigurnost nekog lica prijetnjom da će napasti njegov život ili tijelo, ili na život i tijelo njemu bliskog lica, a prijetnja se mora odnositi na lišavanje života ili na povredu tjelesnog integriteta, dakle mora se raditi o ozbiljnoj prijetnji. Prijetnja je ozbiljna kada je podobna da kod onoga kome se prijeti izazove osjećaj strha ili osjećaj nesigurnosti. Krivično djelo je svršeno kada je prijetnjom ostvaren osjećaj ugroženosti kod lica kome se prijeti, to je dakle potrebno ispunjenje subjektivnog osjećaja ugroženosti na strani lica kome se prijeti. Po nalaženju ovoga suda, okrivljeni je kritičnom prilikom oštećenom uputio riječi: „Presudi ću ja tebi, majku ti i oca ...., dođi u park ako smiješ da ti glavu otkinem“. Kako je u konkretnom slučaju oštećeni Ć.M. naveo da je Š.M. manji rastom od njega i da je nesporno jači od Š.M.njega ove riječi nijesu uplašile i zbog njih se nije prepao, niti osjećao ugroženim, što znači da iste nijesu proizvele kod ošetećnog osjećaj ugroženosti, odnosno da nije dokazano da je okrivljeni izvršio krivično djelo stavljeno mu na teret.

Naime, kako shodno važećim zakonskim propisima činjenice koje terete okrivljenog, moraju biti apsolutno dokazane tokom postupka, što u konkretnom slučaju nije na nesumnjiv način utvrđeno, s obzirom da navodi iz iskaza oštećenog da se od izgovrenih riječi nije prepao niti osjećao ugroženim, to je sud primjenjujući načelo „in duio pro reo“ – „u sumnji za krivca“, istog oslobodio od optužbe s obzirom da nije dokazano da je okrivljeni izvršio krivično djelo stavljeno mu na teret.

Troškovi krivičnog postupka padaju na teret budžetskih sredstava, shodno čl.230 ZKP-a.

Oštećeni Ć.M. , radi ostvarivaja imovinsko-pravnog zahtjeva upućuje se na parnični postupak shodno čl.239 ZKP-a.

Iz iznijetih razloga odlučeno je kao u izreci.

OSNOVNI SUD U B.MA

Dana 13.12.2013. godine
ZAPISNIČAR,S U D I J A,
Milica Milanović Aleksandar Ćulafić
PRAVNA POUKA:

Protiv ove presude nezadovoljna stranka
ima pravo žalbe u roku od 8 (osam) dana od dana prijema
presude, preko ovog suda za Viši sud u Bijelom Polju.