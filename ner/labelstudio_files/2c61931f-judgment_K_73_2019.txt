K.br.73/2019
U IME CRNE GORE
OSNOVNI SUD U NIKŠIĆU, kao prvostepeni krivični, sudija pojedinac Đuričković Igor, uz sudjelovanje namještenika Papović Budimirke kao zapisničara, rješavajući u krivičnom predmetu okrivljenog B.. I.. iz Nikšića, zbog krivičnog djela nasilje u porodici ili porodičnoj zajednici iz člana 220 stav 1 Krivičnog zakonika Crne Gore (u daljem tekstu KZ CG), postupajući po optužnom predlogu Osnovnog državnog tužilaštva u Nikšiću (u daljem tekstu ODT-a u Nikšiću) Kt.br.86/19 od 05.03.2019.godine, nakon javnog glavnog pretresa održanog dana 11.07.2019.godine, u prisustvu državnog tužioca u ODT-u u Nikšiću Doderović Ane i okrivljenog B.. I.., donio je i dana 16.07.2019.godine javno objavio

P R E S U D U
Okrivljeni:

B.. I.., JMBG .., od oca R.. i majke Ž.. rođene M.., rođen ...godine u Nikšiću, sa prebivalištem u Nikšiću - ulica .., sa zvršenom osnovnom školom, pismen, zaposlen, oženjen, otac jednog djeteta, lošeg imovnog stanja, ranije osuđivan: presudom Osnovnog suda u Nikšiću K.br.482/10 od 13.01.2011.godine, zbog izvršenja krivičnog djela iz člana 152 stav 2 u vezi stava 1 Krivičnog zakonika, uslovnom osudom, na kaznu zatvora u trajanju od 60 dana uslovno na jednu godinu; presudom Osnovnog suda u Nikšiću K.br.487/11 od 23.01.2013.godine, zbog izvršenja krivičnog djela iz člana 376 stav 3 u vezi stava 1 Krivičnog zakonika, uslovnom osudom, na kaznu zatvora u trajanju od 60 dana uslovno na dvije godine; presudom Osnovnog suda u Nikšiću K.br.981/2012 od 15.03.2013.godine, zbog izvršenja krivičnog djela iz člana 339 stav 1 Krivičnog zakonika, uslovnom osudom, na kaznu zatvora u trajanju od 3 mjeseca, uslovno na jednu godinu i presudom Osnovnog suda u Nikšiću K.br.214/11 od 18.12.2013.godine zbog izvršenja krivičnog djela iz člana 327 stav 1 Krivičnog zakonika na kaznu zatvora u trajanju od 3 mjeseca,
-Na osnovu člana 373 tačka 2 Zakonika o krivičnom postupku
OSLOBAĐA SE OD OPTUŽBE
Da je:

U dva navrata i to dana 27. i 28.02.2019.godine, u stanu koji se nalazi u ulici VI Crnogorske brigade, u Nikšiću, svjestan svog djela čije je izvršenje htio, primjenom grubog nasilja ugrozio tjelesni integritet člana svoje porodice – svoje supruge B..M.., a na način što je dana 27.02.2019.godine, nakon prepirke sa svojom suprugom, udario oštećenu B. M.., umotanim stolnjakom dva puta u predjelu glave, a zatim i dva puta nogom obuvenom u patiku u predjelu nogu, a dana 28.02.2019.godine, kad je oštećena ušla u toalet uhvatio rukom oštećenu i držeći je jednom rukom za ruku, drugom rukom dva puta udario vratima u predjelu ruke oštećenu, kojom prilikom je oštećena B.. M.. zadobila lake tjelesne povrede u vidu potkožnog podliva-hematoma dimenzija 5 cm u prečniku u regiji zadnje strane lijeve nadlaktice, potkožnog podliva u regiji srednje i donje trećine lijeve podlaktice sa zadnje strane i potkožnog podliva u regiji lijevog koljena sa prednje strane,
-čime bi izvršio krivično djelo nasilje u porodici ili porodičnoj zajednici iz člana 220 stav 1 KZ CG.

Troškovi ovog krivičnog postupka u iznosu od 44,00 eura, padaju na teret budžetskih sredstava ovog suda.

O b r a z l o ž e n j e
Osnovno državno tužilaštvo u Nikšiću svojim optužnim predlogom Kt.br.86/19 od 05.03.2019.godine, stavilo je na teret okrivljenom B.. I.. izvršenje krivičnog djela nasilje u porodici ili porodičnoj zajednici iz člana 220 stav 1 KZ CG. Državni tužilac u ODT-u u Nikšiću Doderović Ana, koja je zastupala optužni akt na glavnom pretresu, u svojoj završnoj riječi, ostajući pri navodima podnijetnog optužnog akta, predložila je sudu da okrivljenog oglasi krivim zbog izvršenja krivičnog djela koje mu je stavljeno na teret optužbom i osudi po zakonu.

Okrivljeni B.. I.. u svojoj odbrani datoj u prethodnom postupku i na glavnom pretresu, negirajući izvršenje krivičnog djela koje mu je stavljeno na teret optužbom, u bitnom je naveo da je sa suprugom-oštećenom B.. M.. u braku od 2015.godine, da njih dvoje imaju zajedničku kćerku B.. A.., koja je životne 2 godine i 7 mjeseci, te da on i njegova supruga i kćerka žive kao podstanari u stanu koji se nalazi u ulici VI Crnogorske. Naveo je i da je dana 27.02.2019.godine, dok su bili zajedno u kući, pitao svoju suprugu oštećenu B.. M.. koju će smjenu ona raditi u četvrtak, na šta mu je ona odgovorila da je toga dana druga smjena, a s obzirom da je on jedino četvrtkom slobodan od posla, ta ga je informacija iznervirala, jer je želio da toga dana provede vrijeme sa kćerkom i suprugom, pa je, pošto je dok su njih dvoje vodili taj razgovor sa stola sklanjao stolnjak od večere, iznervirano taj stolnjak bacio na pod, te da postoji mogućnost da je taj stolnjak prilikom pada zakačio oštećenu, ali da joj od toga nijesu mogle ostati povrede, tako da nije tačno da je on tom prilikom oštećenu udarao tim stolnjakom tako što je isti prethodno smotao i od istog napravio palicu, a da je tačno da su se tom prilikom on i njegova supruga-oštećena B.. M..posvađali i međusobno pljuvali i jedno drugom upućivali uvrede. Izjavio je i da je nakon te svađe sa oštećenom on ostao u dnevnom boravku, a da su se vrata postavljena između kuhinje i dnevnog boravka zaglavila, tako da se nijesu mogla otvoriti, jer je uložak brave tih vrata, koja je prethodno bila polomljena, ostao u samoj bravi, dok je za to vrijeme oštećena B.. M.. bila u kuhinji, gdje je psovala i vrištala, te da je nakon nekog vremena oštećena, pošto joj on nije dozvolio da uđe u dnevnu sobu, izašla iz stana i sa spoljašnje strane zgrade uskočila na balkon tog stana, koji se nalazi u visokom prizemlju i krenula da u dnevnu sobu uđe kroz terasu, u kojem trenutku je on zatvorio ta vrata od terase koliko je mogao i pobjegao od oštećene u kupatilo, jer se plašio da će oštećena B.. M.. da skoči na njega i da vrišti i dodao da je za svo vrijeme trajanja tih događaja u stanu bila prisutna njihova kćerka, koja je posmatrala šta se dešava. Izjavio je i da su kasnije te večeri, kada je on pošao na spavanje, u taj stan došle majka i sestra oštećene B.. M.., te da je on kroz san čuo da oštećena sa svojom majkom i sestrom pominje njegovu majku u negativnom kontekstu, govoreći za nju da je kurva, pa je on kada je to čuo ustao i uputio im više psovki, ali da ni jednu od njih tri tom prilikom nije udarao, nakon čega je ponovo otišao na spavanje. Istakao je i da su se narednog dana ujutro, nakon što je ustao, on i njegova supruga, oštećena B.. M.., ponovo sporečkali i jedno drugom uputili više uvreda, nakon čega je on otišao u kupatilo, a oštećena ostala da zove svoje roditelje i policiju i da se to desilo zbog toga što je on odlučio da se toga jutra, zajedno sa svojom kćerkom, iseli iz tog stana gdje su zajedno živjeli i ponovio da svo vrijeme trajanja tih događaja on oštećenu B.. M.. nikako nije udarao, ali da postoji mogućnost da se oštećena povrijedila kada je, za vrijeme dok se on bio zatvorio u kupatilu, rukom udarala u vrata te prostorije, jer je silom htjela da uđe u istu, što joj on nije dozvolio, kao i da je moguće da je oštećena neke povrede zadobila kada je u taj stan u kojem su živjeli uskočila preko balkona.

U svojoj završnoj riječi okrivljeni je, ostajući pri svojoj odbrani, predložio sudu da ga oslobodi od optužbe.

Sud je na glavnom pretresu u dokaznom postupku pozvao oštećenu B.. M.. u cilju njenog saslušanja u svojstvu svjedoka, nakon čega je ista iskoristila svoje zakonsko pravo da zbog srodstva sa okrivljenim odbije da da svjedočki iskaz na glavnom pretresu, zatim na saglasan predlog stranaka pročitao nalaz i mišljenje vještaka medicinske struke dr Vukotić Spasoja, dat u prethodnom postupku pred ODT Nikšić i pročitao izvod iz registra kaznenih evidencija Ministarstva pravde CG za okrivljenog, dok je nakon okončanja dokaznog postupka, na osnovu člana 356 stav 4 ZKP-a, sud donio rješenje K.br.73/2019 od 09.05.2019.godine, kojim je iz spisa predmeta izdvojen zapisnik o saslušanju oštećene B.. M..u svosjstvu svejedoka, sačinjen od strane državnog tužioca u ODT-u u Nikšiću u predmetu Kt.br.86/2019 od 01.03.2019.godine kao dokaz na kojem se ne može zasnovati odluka u ovom krivičnom postupku, a koje rješenje je postalo pravosnažno dana 25,06.2019.godine, jer je potvrđeno rješenjem Višeg suda u Podgorici Kž.br.489/19 od 25.06.2019.godine, kojim je žalba ODT-a u Nikšiću na navedeno rješenje o izdvajanju dokaza iz spisa predmeta odbijena kao neosnovana.

Analizirajući provedene dokaze pojedinačno i u njihovoj međusobnoj povezanosti, dovodećih ih u vezu sa navodima optužbe i odbranom okrivljenog, sud je utvrdio da se na osnovu provedenih dokaza u predmetnom postupku ne može na nesumnjiv način utvrditi da je okrivljeni Bulajić Igor izvršio krivično djelo koje mu je stavljeno na teret optužbom, pa je okrivljenog oslobodio od optužbe iz sljedećih razloga:

Krivično djelo nasilje u porodici ili u porodičnoj zajednici iz člana 220 stav 1 KZ CG čini onaj ko primjenom grubog nasilja naruši tjelesni ili duševni integritet člana svoje porodice ili porodične zajednice.

Sudski vještak medicinske struke dr... u svom nalazu i mišljenju naveo je da je izvještaju ljekara specjaliste prijemne ambulante hiruškog odjeljenja JZU Opšta bolnica Nikšić, broj protokola 2394 od 28.02.2019.godine, koji izvještaj mu je predočen prilikom vještačenja, navedeno da se toga dana oštećena B.. rođena V.. M.., javila na pregled zbog povreda zadobijenih od strane drugog lica i da su kliničkim pregledom oštećene kod iste konstatovane povrede u vidu hematoma na lijevoj nadlaktici, kao i hematoma na lijevoj podlaktici i hematoma – potkožnog podliva u regiji lijevog koljena sa prednje strane, koj povrede su, kako pojedinačno tako i zbirno, po kvalifikaciji povrede lake prirode i da su te povrede nastale dejstvom sile srednjeg do jakog intenziteta djelovanja, kao na primjer, udarcem stisnutom pesnicom, stopalom na kojem je obuvena obuća sa tvrdim đonom ili tupo-tvrdim predmetom kao što je drvena letva i slično, a da su povrede u vidu hematoma na lijevoj nadlaktici i hematoma na lijevoj podlaktici oštećene mogle nastati i uslijed dva udarca prilikom namjernog zatvaranja vrata, na način da je šaka povrijeđene bila povučena sa druge strane vrata.

Oštećena B.. M.. saslušana je u prethodnom postupku koji se vodio pred ODT-om u Nikšiću u svojstvu svjedoka, o čemu je državni tužilac u ODT-u u Nikšiću sačinio zapisnik o saslušanju svjedoka B.. M.. u predmetu Kt.br.86/2019 od 01.03.2019. godine, dok je imenovana svjedokinja na glavnom pretresu održanom dana 09.05.2019. godine iskoristila svoje zakonsko pravo i zbog srodstva sa okrivljenim B.. I.., koji joj je suprug, odbila da da svoj svjedočki iskaz pred sudom. Imajući u vidu ovakvu procesnu situaciju, sud je našao da u smislu odredbe člana 356 stav 4 ZKP-a ne postoji zakonska mogućnost da se na glavnom pretresu pročita svjedočki iskaz oštećene B, M.. dat pred državnim tužiocem u ODT-u u Nikšiću na zapisniku Kt.br.86/2019 od 01.03.2019. godine, već je, nalazeći da zapisnik o saslušanju svjedoka oštećene B.. M.. sačinjen od strane državnog tužioca u ODT-u u Nikšiću u predmetu Kt.br.86/2019 od 01.03.2019.godine, predstavlja pravno nevaljan dokaz u smislu citirane odredbe i odredbe člana 109 stav 1 ZKP-a, dakle da se radi o dokazu na kojem se ne može zasnivati sudska odluka i koji se ne može koristiti u krivičnom postupku, zbog čega je sud rješenjem K.br.71/2019 od 09.05.2019.godine isti izdvojio iz spisa predmeta, koje rješenje je postalo pravosnažno dana 25,06.2019.godine, jer je potvrđeno rješenjem Višeg suda u Podgorici Kž.br.489/19 od 25.06.2019.godine, kojim je žalba ODT-a u Nikšiću na navedeno rješenje o izdvajanju dokaza iz spisa predmeta odbijena kao neosnovana.

Kod ovakvog stanja stvari, dakle imajući u vidu činjenicu da su kritičnom događaju prisustvovali okrivljeni, oštećena i njihova kćerka koja je životne dobi od 3 godine, zbog čega ista ne može biti saslušana kao svjedok, zatim činjenicu da je u predmetnom postupku okrivljeni u svojoj odbrani negirao izvršenje krivičnog djela koje mu je stavljeno na teret optužbom, a da je oštećena B... M.., iskoristila svoje zakonsko pravo i na glavnom pretresu uskratila davanje svog iskaza u svojstvu svjedoka i time prourokovala nemogućnost korišćenja njenog svjedočkog iskaza datog u prethodnom postupku pred državnim tužiocem kao dokaza u ovom krivičnom psotupku, kao i činjenicu da se na osnovu nalaza i mišljenja vještaka medicinske struke dr.Vukotić Spasoja mogu nesumnjivo utvrditi lokalizacija, vrsta, težina i mehanizam nanošenja povreda koje su nakon kritičnog događaja konstatovane kod oštećene, ali ne i na koji način i pod kojim okolnostima je oštećena te povrede zadobila, ovaj sud nalazi da se na osnovu dokaza provedenih u toku ovog postupka ne može utvrditi da je okrivljeni B.. I.. izvršio krivično djelo nasilje u porodici ili porodičnoj zajednici iz člana 220 stav 1 KZ CG, koje mu je bilo stavljeno na teret optužbom.

Kod ovakvog stanja stvari, cijeneći pri tom odredbu člana 3 stav 3 ZKP-a, koja propisuje da je sud dužan da ako i nakon pribavljanja svih raspoloživih dokaza i njihovog izvođenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe Krivičnog zakonika ili Zakonika o krivičnom postupku donese odluku koja je povoljnija za okrivljenog, sud je našao da se na osnovu dokaza provedenih u toku predmetnog krivičnog postupka ne može na nesumnjiv način utvrditi da je okrivljeni B.. I.. izvršio krivično djelo koje mu je stavljeno na teret optužbom i na osnovu člana 373 tačka 2 Zakona o krivičnom postupku okrivljenog oslobodio od optužbe, smatrajući da u toku predmetnog krivičnog postupka nije dokazano da je imenovani okrivljeni izvršio krivično djelo nasilje u porodici ili porodičnoj zajednici iz člana 220 stav 1 KZ CG na način, u vrijeme i na mjestu kako je to okrivljenom bilo stavljeno na teret optužnim predlogom ODT-a u Nikšiću Kt.br.86/19 od 05.03.2019.godine, povodom kojeg je vođen ovaj postupak i da ne postoje drugi dokazi čije bi provođenje rezultiralo donošenjem drugačije odluke o krivici okrivljenog u predmetnom postupku.

Odluku o troškovima krivičnog postupka sud je donio na osnovu člana 230 ZKP-a i istom odredio da troškovi predmetnog krivičnog postupka u iznosu od 44,00 eura, koji se odnose na ime nagrade vještaku medicinske struke dr.Vukotić Spasoju za dati nalaz i mišljenje, padaju na teret budžetskih sredstava ovoga suda.

Na osnovu svega izloženog, primjenom citiranih zakonskih odredbi odlučeno je kao u izreci presude.

OSNOVNI SUD U NIKŠIĆU, dana 16.07.2019.godine

Zapisničar S U D I J A
Papović Budimirka s.r. Đuričković Igor s.r.

Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana oddana prijema iste preko ovog suda Višem sudu Podgorica