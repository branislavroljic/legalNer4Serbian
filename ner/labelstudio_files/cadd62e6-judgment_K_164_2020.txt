K.br.164/20
U IME CRNE GORE
OSNOVNI SUD u HERCEG NOVOM, sudija Ivan Perović, uz učešće Tereze Milović kao zapisničarke, u krivičnom predmetu protiv okrivljenog Đ.A. zbog krivičnog ugrožavanje javnog saobraćaja iz čl.339 st.3 u sticaju sa krivičnim djelom nepružanje pomoći licu povrijeđenom u saobraćajnoj nezgodi iz čl.347 st.1 Krivičnog zakonika, nakon održanog glavnog i javnog pretresa dana 02.02.2021.g. u prisustvu DT-a Herceg Novi Samardžić Nikole, okrivljenog Đ.A. i branioca okrivljenog advokata S.P., dana 02.02.2021.g. donio je i javno objavio

PRESUDU

Okrivljeni: Đ.A., JMBG ...., od oca I. i majke D., rođ. M., rođenog ....g. u C., stalno nastanjen u HN, B.-...., po zanimanju pomorac, bez zaposlenja, neoženjen, bez djece, neosuđivan, državljanin Crne Gore.

Kriv je

Što je :

dana 27.08.2020.g. oko 00:55 časova u Bijeloj, ne pridržavajući se saobraćajnih propisa iz čl.16 st.1 i čl.182 st.4 ZOBS-a na putevima, ugrozio saobraćaj i doveo u opasnost život i tijelo ljudi, na način što upravljajući vozilom marke »Citroen«, tip »DS3«, reg.oznake KO .... pri koncentraciji alkohola u krvi ne nižoj od 1,50 promila, iako je bio svjestan da u takvom stanju nije sposoban da upravlja vozilom i da može izazvati saobraćajni udes pa je na to pristao, skrećući sa magistralnog puta na plato benzinske pumpe »S&M Petrol« brzinom od oko 53,4 km/h nije svoje vozilo držao na takvom rastojanju od drugih vozila da ne izaziva opasnost i ne ometa druge učesnijke u saobraćaju, pa je prednjim dijelom svoga vozila udario u zadnji dio vozila »Citroen«, tip »C3«, reg.oznake KO ...., koje je bilo zaustavljeno na platou benzinske pumpe i koje je usljed udara potisnuto u smjeru kretanja vozila okrivljenog i prednjim dijelom ostvarilo ontakt sa tijelom oštećene M.K. koja je stajala ispred zaustavljenog vozila i usljed kontakta odbačena na tlo, kojom prilikom je zadobila laku tjelesnu povredu u vidu oguljotine u predjelu desne natkoljenice, nakon čega se okrivljeni, svjestan da je svojim motornim vozilom prouzrokovao povredu oštećene, pješke udaljio sa lica mjesta i ostavio bez pomoći oštećenu,
čime je učinio krivično djelo ugrožavanje javnog saobraćaja iz čl.339 st.1 u sticaju sa krivičnim djelom nepružanje pomoći licu povrijeđenom u saobraćajnoj nezgodi iz čl.347 st.1 Krivičnog zakonika Crne Gore.

Sud okrivljenom Đ.A. najprije za krivično djelo ugrožavanje javnog saobraćaja iz čl.339 st.1 Krivičnog zakonika utvrđuje kaznu zatvora u trajanju od 3 (tri) mjeseca, dok mu za krivično djelo nepružanje pomoći licu povrijeđenom u saobraćajnoj nezgodi iz čl.347 st.1 Krivičnog zakonika utvrđuje kaznu zatvora u trajanju od 2 (dva) mjeseca, pa u konačnom sud okrivljenom primjenom čl.4 st.2, čl.42, čl.48, čl.52, čl.53 i čl.54 Krivičnog zakonika Crne Gore i čl.374 Zakonika o krivičnom postupku Crne Gore, izriče
USLOVNU OSUDU

Kojom mu utvrđuje jedinstvenu kaznu zatvora u trajanju od 5 (pet) mjeseci koja se neće izvršiti ukoliko u roku od 2 (dvije) godine po pravosnažnosti presude ne učini novo krivično djelo.

Shodno čl.74 Krivičnog zakonika sud okrivljenom izrice MJERU BEZBJEDNOSTI zabrane upravljanja motornim vozilma “B” kategorije u trajanju od 6 mjeseci računato od dana pravosnažnosti presude.

Obavezuje se okrivljeni da na ime troškova kriivčnog postupka uplati iznos od 317,00 eura na žiro račun ovog suda u roku od 15 dana po pravosnažnosti presude, pod prijetnjom prinudnog izvršenja.

O b r a z l o ž e nj e
U konkretnom slučaju obrazloženje presude je izostavljeno kao nepotrebno, budući da su se na glavnom pretresu nakon objavljivanja odluke, stranke odrekle prava na žalbu.

Na osnovu izloženog, shodno čl. 374 ZKP-a odlučeno je kao u izreci presude.

OSNOVNI SUD u HERCEG NOVOM, dana, 02.02.2021. godine

Zapisničar S U D I J A
Tereza Milović s.r. Ivan Perović s.r.

Za tačnost otpravka tvrdi i ovjerava
službenik suda
PRAVNA POUKA:

Protiv ove presude nije dozvoljena žalba