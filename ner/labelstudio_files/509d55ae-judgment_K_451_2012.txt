K br. 451/12
U IME CRNE GORE
OSNOVNI SUD U BARU, kao prvostepeni krivični, sudija Aleksandra Leković, kao sudija pojedinac, sa zapisničarom Anom Stanišić, u krivičnom predmetu optuženog R. R., zbog krivičnog djela - nasilje u porodici ili porodičnoj zajednici iz čl. 220 st. 1 Krivičnog zakonika, po optužnom predlogu Osnovnog državnog tužilaštva u Baru Kt.br. ... godine, nakon održanog glavnog javnog pretresa u prisustvu zastupnika optužbe savjetnika Osnovnog državnog tužilaštva Predraga Đikanovića i okrivljenog, dana 20.06.2013. godine donio je i javno objavio

P R E S U D U
Okrivljeni R.R., zvani "B.", JMBG ..., od oca V. i majke J., rođene R., rođen u selju P., Opština V., R. S., sa stanom u S., M. II br. ..., državljanin Crne Gore, radnik, oženjen, otac dvoje djece, završio 7 razreda Osnovne škole, osuđivan presudom Opštinskog suda u Valjevu K br. 625/89 od 09.10.1990. godine, zbog krivičnog djela iz čl. 53 st. 1 KZ, na kaznu zatvora u trajanju od 6 mjeseci, uslovno na 2 godine.

Na osnovu čl. 373 tač.2 ZKP-a.

OSLOBADJA SE OD OPTUŽBE
Da je :

Dana 09.11.2010.godine, u svojoj kući u naselju M. II, Opština B., svjestan svoga djela i htio njegovo izvršenje, primjenom grubog nasilja narušio tjelesni i duševni integritet člana svoje porodice - oštećene supruge R. I., na način što je istu udario više puta rukom u predjelu glave, a zatim stisnutom pesnicom više puta u predjelu grudnog koša, nanoseći joj tom prilikom laku tjelesnu povredu u vidu nagnječenje grudnog koša sa lijeve strane.

- čime bi izvršio krivično djelo - nasilje u porodici ili u porodičnoj zajednici iz čl. 220 st. 1 Krivičnog zakonika.

- jer jer nije dokazano da je učinio djelo za koje je optužen
Troškovi postupka padaju na budžetskih sredstava suda.

O b r a z l o ž e n j e
Optužnim predlogom Osnovnog državnog tužilaštva u Baru Kt.br. ... od 29.11.2012. godine, stavljeno je na teret optuženom izvršenje krivičnog djela bliže opisanog u dispozitivu.

Okrivljeni je u svojoj odbrani pred ODT u Baru naveo da mu je I. R. supruga i da su u braku od 1985. godine. Imaju dvoje punoljetne djece. Dana 16. avgusta 2011. godine njegova supruga je napustila bračnu zajednicu. Navedenog dana u svojoj kući u S. nije vršio fizičko nasilje nad svojom suprugom niti joj je nanio lake tjelesne povrede. Kako je naveo, nikada na nju nije potegao ruku, pa ni kritičnom prilikom. Na glavnom pretresu je izjavio da nije izvršio djelo koje mu se stavlja na teret, jer tog dana njegova žena I. nije ni bila u S., odnosno ne sjeća se da li je bila u S. ili nije. Kako je naveo, da je udari bila bi sastavljena sa zemljom zato što ima tešku ruku jer je građevinac.

U dokaznom postupku saslušana je svjedok oštećena R. I., pročitan je izvještaj ljekara Urgentnog zdravstvenog centra Bolnica V. - Urgentni hiruški centar od 19.05.2011.godine na ime R. I. i izvještaj sa podacima iz KE za okrivljenog R.R.a, pribavljen od MUP-a Srbije, SUP B. br. ... od 23.01.2013.godine.

Svjedok oštećena R. I. se koristila svojim zakonskim pravom privilegovanog svjedoka, tako da nije svjedočila u ovom postupku, s tim što je navela da se ne pridružuje krivičnom gonjenju protiv okrivljenog i ne postavlja imovinsko pravnih zahtjev.

Ocjenom izvedenih dokaza nisu dokazani navodi optužbe da je okrivljeni izvršio krivično djelo koje mu je stavljeno na teret. Naime, okrivljeni je u svojoj odbrani u cjelosti negirao izvršenje krivičnog djela, te bio decidan da oštećenu, svoju suprugu, nikada nije udario, te da se uopšte ne sjeća da li je oštećena navedenog dana bila u S. ili nije. Iz izvještaja ljekara ZC V. je navedeno da R. I. pregledana u Urgentnom prijemnom centru dana 15.11.2010. godine i postavljena dijagnoza stanje nakon nagnječenja grudnog koša sa lijeve strane. Medjutim, nijednim dokazom nisu potvrdjeni navodi optužnog predloga da joj je te povrede nanio ovdje optuženi i to na način kako je to predstavljano u optužnom predlogu, odnosno da je primjenom grubog nasilja narušio tjelesni i duševni integritet oštećene na način što je istu udario više puta rukom u predjelu glave, a zatim stisnutom pesnicom više puta u predjelu grudnog koša, nanoseći joj tom prilikom laku tjelesnu povredu. Kako je privilegovani svjedok koristio svoje zakonsko pravo da ne svjedoči, a kako u spisima predmeta nema nijednog drugog dokaza na osnovu kojeg bi bili potvrdjeni navodi iz optužnog predloga, to je sud okrivljenog oslobodio od optužbe, na osnovu čl. 373 tač. 2 ZKP-a. Ovo posebno pri činjenici da je oštećena prvi put pregledana tek 15.11.2011. godine, odnosno 6 dana nakon navodnog događaja.

Odluka o troškovima krivičnog postupka zasniva se na odredbi čl. 230. st.1 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude.

OSNOVNI SUD U BARU

Dana 20.06.2013. godine
ZAPISNIČAR, SUDIJA
Ana Stanišić Aleksandra Leković
PRAVNA POUKA:Protiv ove presude može se izjaviti žalba Višem sudu u Podgorici u roku od 8 dana od dana prijema pismenog otpravka. Žalba se predaje ovom sudu u dva primjerka.