OSNOVNI SUD U ROŽAJAMA

K.br.61/15
U IME CRNE GORE
Sudija Osnovnog suda u Rožajama Milosav Zekić, uz učešće zapisničara Aide Luboder , rješavajući po privatnoj tužbi od 15.05.2015.g. Kt.br. podnijet protiv okrivljenog Sinana Nurkovića iz Rožaje, zbog krivičnog djela sitna krađa, utaja ili prevara iz čl. 246. st. 1. Krivičnog zakonika Crne Gore, nakon održanog glavnog i javnog pretresa u prisustvu privatnog tužioca R. R. i njegovog punomoćnika adv. Rafeta Suljevića postavljenog u postupku odobravanja besplatne pravne pomoći i okrivljenog, dana 10.06.2015 godine donio je i javno objavio
P R E S U D U
Okrivljeni S. N. JMB . od oca D. i majke B., rodj. K., rodjen ..g. u Rožajama, gdje i živi naselje Bandžovo Brdo, drž. CG, razumije crnogorski jezik, koji je i njegov jezik, pismen, završio SSS, zaposlen u Komunalno preduzeće Rožaje, ostvaruje mjesečnu zaradu u iznosu od 300,00 eura, neoženjen, siromašnog imovnog stanja,osuđivan.

OSLOBAĐA SE OD OPTUŽBE
da je:

u nekoliko navrata krajem marta i početkom aprila, a zadnji put dana 05.04.2015.g. u naselju Ibarac , Opština Rožaje , iz drvene šupe, koja se nalazi pored porodične kuće oštećenog R. R., a koja nije bila zaključana, oduzeo tuđe pokretne stvari vlasništvo oštećenog i to: dvije metalne lopate sa držalicama, dvije sjekire sa držalicama, jedna maca sa držalicom, jedan kramp sa držalicom, jedna gvozdena grabulja, jedna kosa sa nakovaljem , čekićem i brusom, jedna mala testera, dvije stare brave za vrata, nekoliko metalnih klanfi, 2 kg. starih eksera, u namjeri da sebi pribavi malu imovinsku korist, a oštećenom prouzrokuje malu štetu
- čime bi izvršio krivično djelo sitna krađa, utaja ili prevara iz čl. 246. st. 1. Krivičnog zakonika Crne Gore.

pošto nije dokazano da je okrivljeni učinio djelo za koje je optužen.

Troškovi krivičnog postupka koji se odnose na ime troškova za branioca okrivljenog postavljenog u postupku pružanja besplatne pravne pomoći, padaju na teret budžetskih sredstava,shodno čl. 56. st. 2. Zakona o besplatnoj pravnoj pomoći.

O b r a z l o ž e nj e
Privatni tužilac R. R. je preko svog punomoćnika, adv. R. S., postavljenog u postupku odobravanja besplatne pravne pomoći, podnio privatnu tužbu od 15.05.2015.g. protiv okrivljenog S. N. iz Rožaje, zbog krivičnog djela sitna krađa, utaja ili prevara iz čl. 246. st. 1. Krivičnog zakonika Crne Gore (KZ CG).

Na glavnom pretresu punomoćnik privatnog tužioca je izjavio da ostaje pri podnijetoj privatnoj tužbi, te je predložio da sud okrivljenog oglasi krivim zbog krivičnog djela koje mu je stavljeno na teret i osudi ga na kaznu po zakonu.

Okrivljeni je u svojoj odbrani istakao da u kritičnom periodu nije oduzeo stvari navedene u privatnoj tužbi iz drvene šupe privatnog tužioca. Da privatnog tužioca ranije tj. prije podnošenja tužbe nije ni poznavao, niti je znao gdje se nalazi njegova kuća i drvena šupa, mada je kao radnik Komunalnog preduzeća čistio kante za smeće u naselju Ibarac, gdje živi privatni tužilac ali nije znao koja je njegova kuća . Predložio je da ga sud oslobodi od optužbe jer nije izvršio djelo koje mu je stavljeno na teret.

Po ovoj krivičnopravnoj stvari, sud je izveo dokaze, saslušao svjedoka - privatnog tužioca R. R., izvršio uvid u pravosnažnu presudu ovoga suda K.br. 14/14 od 20.02.2014.g., dok je odbio predlog punomoćnika privatnog tužioca iz privatne tužbe da se izvrši uvid u zapisnik u OB Rožaje o obavještenju prikupljenim od građana jer se radi o pravno nevaljalom dokazu, niti predlog da se pribavi izvod iz kaznene evidencije na ime okrivljenog, jer su činjenice koje se odnose na njegovu osuđivanost utvrđene uvidom u navedenu pravosnažnu presudu ovoga suda, te bi se odlaganjem pretresa radi pribavljanja ovog dokaza samo nepotrebno odugovlačio postupak i stvorili nepotrebni troškovi, obzirom na već utvrđeno činjenično stanje.

Cijeneći iskaz okrivljenog i sve izvedene dokaze,kako pojedinačno,tako i u medjusobnoj vezi,u smuslu čl.370. st.3. Zakonika o krivičnom postupku (ZKP), sud je našao da nije dokazano da je okrivljeni izvršio krivično djelo koje mu je optužbom stavljeno na teret, pa je istog oslobodio od optužbe primenom čl. 373. st. 1. tač. 2. ZKP.

Naime, svjedok - privatni tužilac R. R. je izjavio, da je januara mjeseca i početkom februara mjeseca 2015.g. boravio u Podgorici, jer se njegova supruga liječila u Kliničkom centru a on joj je bio pratilac. Kada su došli iz Podgorice u Rožaje dana 12.02.2015.g., vidio je da mu u drvenoj nezaključanoj šupi koja se nalazi pored kuće nema stvari i to: dvije metalne lopate sa držalicama, dvije sjekire sa držalicama, jedna maca sa držalicom, jedan kramp sa držalicom, jedna gvozdena grabulja, jedna kosa sa nakovaljem , čekićem i brusom, jedna mala testera, dvije stare brave za vrata, nekoliko metalnih klanfi, 2 kg. starih eksera i jedna motika, čija je vrijednost iznosila oko 100,00 eura. Pošto mu je supruga umrla 15.02.2015.g. nikom nije pričao da su mu nestale ove stvari, sve do 06.04.2015.g. kada je slučaj prijavio u policiju i dao izjavu. Posumnjao je da mu je okrivljeni oduzeo navedene stvari jer se svako žali na njega da hoće da ukrade, a osim toga krajem 2014.g. je htio da mu uzme jedan pleh kojim je pokrivao kantu za smeće i da ga baci u vozilo kojim se prevozi smeće, pa je i zbog toga posumnjao na njega. Istakao je da niko nije zatekao okrivljenog da oduzima navedene stvari iz njegove šupe. Oduzete stvari nijesu pronađene ni kod okrivljenog, ni kod nekog drugog lica i iste mu nijesu vraćene, tako da ne može da tvrdi da je ove stvari oduzeo okrivljeni, već samo sumnja na njega. Istakao je da mu stvari nijesu oduzete krajem marta i početkom aprila 2015.g., već tokom januara i početkom februara mjeseca iste godine.

Imajući u vidu iskaz ovog svedoka, koji je sud ocijenio kao jasan i objektivan, zaista se nesumnjivo utvrđuje da nema dokaza koji bi sa sigurnošću upućivali na zaključak da je okrivljeni oduzeo navedene stvari iz šupe privatnog tužioca. Ovo tim prije što okrivljeni nije zatečen kod kuće privatnog tužioca da oduzima navedene stvari. Stvari nijesu nađene kod njega, niti kod drugog lica, a privatni tužilac samo izražava sumnju da je okrivljeni mogao oduzeti iste, koja nije potkrijepljena ni jednim drugim dokazom, a na sumnjama tj. predpostavkama se ne može zasnivati sudska odluka.

Iz ovakvog iznijetog i utvrđenog činjeničnog stanja nesumnjivo proizilazi da nije dokazano da je okrivljeni oduzeo navedene stvari iz šupe privatnog tužioca u kritičnom periodu, te samim tim nije dokazano ni da je počinio krivično djelo koje mu je privatnom tužbom stavljeno na teret.

Pošto nije dokazano da je okrivljeni učinio krivično djelo za koje je optužen, to je sud istog oslobodio od optužbe primenom načela in dubio pro reo (u slučaju sumnje u korist okrivljenog), te je odlučio kao u dispozitivu ove presude.

Shodno čl. 56. st. 2. Zakona o besplatnoj pravnoj pomoći, troškovi krivičnog postupka koji se odnose na ime troškova za branioca okrivljenog postavljenog u postupku pružanja besplatne pravne pomoći, padaju na teret budžetskih sredstava.

Sa izloženog odlučeno je kao u dispozitivu ove presude.

OSNOVNI SUD U ROŽAJAMA, dana 10.06.2015 godine

Zapisničar,S U D I J A,
Aida Luboder s.r.Milosav Zekić s.r.

PRAVNA POUKA: Protiv ove presude može se izjaviti žalba u roku od 8 dana od dana prijama iste i to Višem sudu u Bijelom Polju,a preko ovog suda.