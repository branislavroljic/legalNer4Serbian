K. br. 137/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog M. V., zbog krivičnog djela nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 23.04.2021. godine, donio je
P R E S U D U
Okrivljeni: M. V., JMB xxxxxxxxxxxxx, od oca D. i majke S., rođene J., rođen xx.xx.19xx. godine u Cetinju, sa prebivalištem u Cetinju - Ulica X c. b. br. X-xx, XX/x, državljanin Crne Gore, razumije crnogorski jezik, njegov jezik je srpski, student, nezaposlen, neoženjen, bez djece, pismen, završio srednju školu, lošeg imovnog stanja, neosuđivan, protiv kojeg se ne vodi postupak za drugo krivično djelo.

Kriv je

Što je:

Dana 17. januara 2021. godine, u svojoj porodičnoj kući i na porodičnom imanju u mjestu G. u Podgorici, svjestan svog djela čije je izvršenje htio, znajući da je njegovo djelo zabranjeno, protivno odredbama čl. 4 st. 3 tač. 11 i čl. 5 st. 2 Zakona o oružju ("Sl. list CG", br. 10/2015), neovlašćeno nabavio i držao oružje B kategorije i to lovačku pušku marke "BAIKAL" model IJ-26, tipa "hamerles", kalibra , fabričkog broja C09040, te 4 komada municije za lovačku pušku kalibra 12 mm i to 3 oznake NOBEL SPORT 12-12 i 1 oznake BASCHIERI&PELLAGRI-12, koje oružje i municiju je držao bez izdatog oružnog lista od strane nadležnog državnog organa,
- čime je izvršio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Pa sud okrivljenog zbog navedenog krivičnog djela, primjenom čl. 4 st. 2, čl. 32, čl. 41 i čl. 42 st. 1 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu rada u javnom interesu, u trajanju od 180 (sto osamdeset) časova, a koja kazna će se izvršiti za vrijeme od 4 (četiri) mjeseca, s tim što ne može biti duža od 60 (šezdeset) časova u toku 1 (jednog) mjeseca.

Ukoliko okrivljeni ne bude vršio rad u javnom interesu, ova kazna će se zamijeniti kaznom zatvora, tako što će se svakih započetih 60 (šezdeset) časova rada u javnom interesu, zamijeniti kaznom zatvora u trajanju od 1 (jednog) mjeseca.

Na osnovu čl. 75 Krivičnog zakonika Crne Gore prema okrivljenom se izriče:

MJERA BEZBJEDNOSTI
ODUZIMANJE PREDMETA
Oduzima se od okrivljenog lovačka puška marke "BAIKAL" model IJ-26, tipa "hamerles", kalibra , fabričkog broja C09040 i 4 komada municije za lovačku pušku kalibra 12 mm i to 3 oznake NOBEL SPORT 12-12 i 1 oznake BASCHIERI&PELLAGRI-12, kao predmeti upotrijebljeni u izvršenju krivičnog djela.

Obavezuje se okrivljeni da plati po osnovu paušalnih troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom M. V. je optužnim predlogom Osnovnog državnog tužilaštva u Podgorici Kt. br. 95/21 od 18.02.2021. godine stavljeno na teret krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegova braniteljka su zaključili sporazum o priznanju krivice dana 25.03.2021. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni M. V. u vrijeme, mjestu i na način opisan u izreci ove presude učinio krivično djelo nedozvoljeno držanje oružja i eksplozivnih materija iz čl. 403 st. 1 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanju u okviru opšte svrhe propisivanja i izricanja krivičnih sankcija. Sud je pritom imao u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o vrsti i visini krivične sankcije, i to njegove lične prilike, odnosno činjenicu da je nezaposlen i lošeg imovnog stanja, njegov raniji život i s tim u vezi neosuđivanost, kao i njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka, te iskreno kajanje, dok otežavajućih okolnosti nije bilo.

Okrivljenom je shodno zaključenom sporazumu i shodno čl. 75 Krivičnog zakonika Crne Gore izrečena mjera bezbijednosti - oduzimanje predmeta, lovačke puške marke "BAIKAL" model IJ-26, tipa "hamerles", kalibra , fabričkog broja C09040 i 4 komada municije za lovačku pušku kalibra 12 mm i to 3 oznake NOBEL SPORT 12-12 i 1 oznake BASCHIERI&PELLAGRI-12, kao predmeti koji su upotrijebljeni prilikom izvršenja krivičnog djela.

Okrivljeni je shodno čl. 226 i čl. 229 Zakonika o krivičnom postupku obavezan da plati paušalne troškove krivičnog postupka u iznosu od 30,00 €, koji je određen prema trajanju i složenosti postupka i imovnom stanju okrivljenog.

Iz navedenih razloga, shodno čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 23.04.2021. godine
ZAPISNIČARKA S U D I J A
Edina Kraja, s.r. Rade Ćetković, s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja
ZAPISNIČARKA S U D I J A
Edina Kraja Rade Ćetković
Dn-a: Po primjerak presude dostaviti:

- ODT Podgorica,
- Okrivljenom,
- Braniteljki okrivljenog,
- a/a.

Postupljeno dana ________________
Namještenik suda ________________