K.br.362/16
U IME CRNE GORE
OSNOVNI SUD U NIKŠIĆU, kao prvostepeni krivični, po sudiji Kovačević Vesni, uz sudjelovanje Nikolić Rade kao zapisničara u krivičnom predmetu protiv okrivljenog P..R.. iz Nikšića, zbog krivičnog djela nedozvoljeno držanje oružja i eksplozinih materija iz čl. 403 st.1 Krivičnog zakonika Crne Gore, rješavajući po optužnom predlogu ODT Nikšić Kt.br. 164/16 od 30.11.2016. godine, nakon završenog glavnog i javnog pretresa dana 16.12.2016. godine, u prisustvu Državnog tužioca Lukovac Sofije i okrivljenog P.. R.. donio je i istog dana javno objavio

P R E S U D U
Okrivljeni: P.. R.., jmbg: .., od oca M.. i majke M.., rodj. Z.., rodjen ...godine u Š.., sa prebivalištem u Nikšiću – B.. .br. .. državljanin Crne Gore, završio osnovnu školu, penzioner, oženjen, otac dvoje djece, lošeg imovnog stanja, ranije neosudjivan,
Na osnovu čl. 373 st.1 tač.2 Zakonika o krivičnom postupku
OSLOBAĐA SE OD OPTUŽBE
Da je :

U Nikšiću u svojoj porodičnoj kući, koja se nalazi u ul. B.. II br. .. svjestan svog djela, i htio njegovo izvršenje protivno odredbi čl. 5. st. 2. Zakona o oružju Crne Gore, neovlašćeno bez odgovarajuće isprave o oružju držao lovačku pušku dvocijevku, fabrički br.E.... kalibra 16 mm i dva patrona municije odgovarjućeg kalibra do dana 2.04.2016.godine, kada mu je navedeno oružje oduzeto od strane radnika Uprave policije – Centar bezbjednosti Nikšić
čime bi izvršio krivično djelo nedozvoljeno držanje oružja i eksplozivnih materija, iz čl. 403 st. 1 Krivičnog zakonika Crne Gore,
Troškovi krivičnog postupka u iznosu od 40,00 € padaju na teret budžetskih sredstava suda.

O b r a z l o ž e nj e
Optužnim predlogom ODT-a Nikšić Kt.br. 164/16 od 30.11.2016. godine stavljeno je na teret okrivljenom P..R.. izvršenje krivičnog djela nedozvoljeno držanje oružja i eksplozinih materija iz čl. 403 st.1 Krivičnog zakonika CG, pa je Državni tužilac Lukovac Sofija zastupajući optužni akt na glavnom pretresu ostala pri istom i konačno predložila da sud okrivljenog oglasi krivim i osudi po zakonu, te da istom shodno čl. 75 Krivičnog Zakonika izrekne mjeru bebijednosti oduzimanja predmeta.

Okrivljeni je u svojoj odbrani u bitnom naveo da je puška koja je pronadjena u njegovoj porodičnoj kući sa municijom za istu pripadala njegovom pokojnom ocu koji je za navedenu pušku imao oružni list. Naime, njegov otac je preminuo 1998.godine, nakon čega je vodjen ostavinski postupak ali navedeno oružje djeca ostavioca nijesu prijavili isto već je oružje stajalo u njihovoj staroj porodičnoj kući u mjestu Boan u kojoj je živio njegov brat Dušan, pa nakon što je njegov brat prije 5 godina pošao za Mostar on je tu pušku a plašeći se da je neko ne ukrade prenio u svojoj kući i istu imao namjeru da prijavi, ali nije mogao zbog finansijskih sredstava jer prima penziju u iznosu od 160,00 eura.U završnoj riječi je naveo da više nema šta da doda u svojoj odbrani.

Sud je u dokaznom postupku pročitao potvrde CB Nikšić od 2.04.2016. godine o ulaženju u stan i druge postorije okrivljenog Perović Radoša o privremenom oduzimanju predmeta, izvještaj Forenzičkog centra Danilovgrad - Grupe za balistička vještačenja br. 2966-1/16, izvršio uvid u oružni list i pročitao izvod iz kaznene evidencije na ime okrivljenog.

Ocjenom svih provedenih dokaza, kako pojedinačno, tako i u njihovoj međusobnoj vezi i dovodeći ih u vezu sa odbranom okrivljenog, sud je našao da nema dokaza da je okrivljeni P..R.. izvršio krivično djelo stavljeno mu na teret, pa je istog primjenom čl. 373 st.1 tač.2 Zakonika o krivičnom postupku oslobodio od optužbe a ovo iz sledećih razloga:

Iz potvrde Uprave policije CB Nikšić od 2.04.2016. godine o privremenom oduzimanju predmeta i potvrde o ulaženju u stan i druge postorije P.. R..proizilazi da je od P.. R.. oduzeta lovačka puška dvocijevka fabrički br.E... kalibra 16 mm i dva patrona municije odgovarjućeg kalibra
Iz izvještaja Forenzičkog centra Danilovgrad - Grupe za balistička vještačenja br. 2966-1/16 proizilazi da su lovačka puška dvocijevka, fabričkog br.E... kalibra 16 mm i dva patrona municije odgovarjućeg kalibra ispravni.

Uvidom u oružni list registarskog broja 2682, koji je izdat na ime P.. M.. ..godine u mjesto Tu.. – Š..proizilazi da se navedeni oružni list odnosi na lovačku pušku marke „T.. – ..“, fabričkog broja 1..., kalibra 16 mm.

Naime, odbrana okrivljenog da je kritičnog dana izvršen pretres njegovog stana od strane ovlašćenih policijskih službenika Uprave policije CB Nikšić i da su isti tom prilikom od njega oduzeli lovačku pušku dvocijevku, fabrički br.E1..kalibra 16 mm i dva patrona municije odgovarjućeg kalibra potvrdjena je uvidom u potvrde Uprave policije CB Nikšić od 2.04.2016. godine o privremenom oduzimanju predmeta i potvrde o ulaženju u stan i druge postorije P.. R.. iz kojih proizilazi da je od P.. R.. zaista oduzeta lovačka puška dvocijevka fabrički br.E.. kalibra 16 mm i dva patrona municije odgovarjućeg kalibra.Nadalje navodi odbrane okrivljenog da je predmetna puška sa municijom ostala iza smrti njegovog oca sud je utvrdio na osnovu uvida u oružni list registarskog broja 2682, koji je izdat na ime P.. M.. ....godine u mjesto Tušinja – Šavnik iz kojeg proizilazi da se navedeni oružni list odnosi na lovačku pušku marke „T.. – ..“, fabričkog broja 1.., kalibra 16 mm a da su predmetni puška i municija ispravni sud je utvrdio iz izvještaja Uprave policije - Forenzičkog centra o balističkoj analizi br. ...-1/16.

Dakle, odredbama Zakona o oružju je predvidjeno da fizičko lice može nabaviti i držati ili nositi oružje kategorije B, ako mu prethodno Ministarstvo unutrašnjih poslova izda odobrenje za nabavku oružja, a onda i oružni list za držanje oružja radi lične bezbjednosti. Kod navedenog, po ocjeni ovog suda, pod neovlašćenim držanjem oružja, kao obilježjem krivičnog djela iz čl.403 st.1 Krivičnog zakonika CG, može se smatrati držanje oružja za koje prethodno nije bilo izdato odobrenje za njegovu nabavku i oružni list za držanje. Nasuprot tome, radnjom držanja oružja za koje je bio izdat oružni list, čiji rok važenja je istekao, a za koje nije donijeto rješenje o njegovom oduzimanju, ostvaruju se obilježja prekršaja, s obzirom da je oružje bilo nabavljeno na osnovu izdatog ovlašćenja i da je prethodno postojalo ovlašćenje za njegovo držanje ili nošenje o čemu se vodi evidencija kod nadležnog organa državne uprave.

Prema tome, imajući u vidu da je okrivljeni držao oružje i municiju nakon isteka roka važenja oružnog lista koji je izdat na ime njegovog oca a za koje oružje i oružni list prethodno nije bila donijeta odluka o njihovom oduzimanju u upravnom postupku, to nema dokaza da je okrivljeni izvršio krivično djelo nedozvoljeno držanje oružja i eksplozivnih materija iz čl.403 st 1 KZ CG, sobzirom da su oružje i municija nabavljeni na osnovu izatog ovlašćenja i da je predhodno postojalo ovlašćenje za njegovo držanje, odnosno da je takvo ovlašćenje imalo drugo lice, jer je ovlašćenje imao otac okrivljenog, (presuda Višeg suda Podgorica Kž. br.1065/2015 i Kž.br. 872/16).

Sve prednje činjenice ukazuju da nema dovoljno dokaza da je okrivljeni izvršio predmetno krivično djelo jer je zakon jasan u pogledu toga kakvi treba da budu dokazi da bi se neko lice oglasilo krivim, cijeneći pri tome i odredbu člana 3 stav 3 ZKP-a kojom je propisano da sumnju o postojanju činjenice koja čini obilježje krivičnog djela ili od koje zavisi primjena neke odredbe krivičnog zakonodavstva sud rješava na način koji je povoljniji za okrivljenog, tako da je okrivljenog na osnovu člana 373 st. 1 tačka 2 ZKP-a oslobodio od optužbe smatrajući da ista nije dokazana.

Sud nije provodio dokaz neposredno saslušanje svjedoka V..M.., V.. S.. i T..A.., a usled odustanka ODT-a od sprovođenja istog uz saglasnost okrivljenog, s obzirom na nesporno utvrdjenje činjenice u ovom postupku.

Imajući u vidu da je okrivljeni oslobođen od optužbe, sud je, shodno čl. 230 ZKP-a odlučio da troškovi krivičnog postupkapadaju na teret budžetskih sredstava suda.

Na osnovu svega izloženog, primjenom zakonskih odredbi iz čl. 373 st. 1 tač. 2 ZKP-a, odlučeno je kao u izreci.

OSNOVNI SUD U NIKŠIĆU, dana 16.12.2016. godine

Zapisničar S U D I J A
Nikolić Rada, s.r. Kovačević Vesna,s.r.

Za tačnost otpravka tvrdi i ovjerava
službenik suda
PRAVNA POUKA:Protiv ove presude nezadovoljna stranka ima pravo žalbe u roku od 8 dana, od dana prijema iste preko ovog suda Višem sudu u Podgorici.