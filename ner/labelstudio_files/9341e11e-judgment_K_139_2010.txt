K.br. 139/10
U IME NARODA
OSNOVNI SUD U BARU, kao prvostepeni krivični, u vijeću sastavljenom od sudije Gorana Šćepanovića, kao predsjednika vijeća i sudija porotnika V. N. i P. M., kao članova vijeća, sa zapisničarom Milijanom Minić, u krivičnom predmetu optuženog D. Z., zbog krivičnog djela prevara iz čl. 244 st.3 u vezi st. 1 Krivičnog zakonika, po optužnici Osnovnog državnog tužilaštva u Baru Kt. br. 37/04 od 23.12.2005. godine, nakon održanog glavnog javnog pretresa u prisustvu zastupnika optužbe zamjenika Osnovnog državnog tužioca T. M., optuženog i njegovog branioca R. F., advokata iz B., dana 26.10.2010. godine donio je i javno objavio,

P R E S U D U
Optuženi D.Z., od oca M. i majke K., rođene M. rođen ... godine u B., sa prebivalištem u B., ul. . br. ..., neoženjen, pismen, državijanin Crne Gore, završio srednju školu, osuđivan presudom osnovnog suda u Baru K br. 226/96 od 18.05.2000. godine zbog krivičnog djela iz čl.249 st. 2. u vezi čl. 223 i 19 KZ SRJ, na kaznu zatvora od tri mjeseca, presudom Osnovnog suda u Kotoru K 213/03 od 21.11.2003. godine, zbog krivičnog djela iz čl. 244. st. 1. KZ kaznom zatvora u trajanju od dva mjeseca, presudom Osnovnog suda u Baru K 620/06 od 9.07.2008. godine zbog krivičnog djela iz čl. 244.st.1. KZ u vezi čl.49. KZ, kaznom zatvora u trajanju od 3 mjeseca i presudom Osnovnog suda u Baru K br. 418/05 od 1.08.2008. godine zbog krivičnog djela iz čl. 244.st.1.KZ na zatvor u trajanju od 30 dana uslovno za jednu godinu.

Na osnovu čl. 363 tč. 3 ZKP
OSLOBAĐA SE OD OPTUŽBE
Da je:

U vremenu između 25.06 i 12.09.2008. godine, na teritoriji Beograda u Republici Srbiji, u namjeri da sebi pribavi protivpravnu imovinsku korist doveo u zabludu oštećenog R. B. da mu na štetu svoje imovine preda novac i to najprije dana 25.06.2008. godine iznos od 60.000 €, dana 23.07.20008. godine iznos od 25.000 € i 12.09.2008. godine iznos od 28.500 €, lažno prikazujući oštećenom činjenicu da mu je novac neophodan radi vršenja usluga prometa nekretnina, uz obavezu da primljeni novac vrati do septembra iste godine, koji novac nikada nije vratio, niti mu se više javljao,
- čime bi učinio krivično djelo - prevara iz čl. 244 st. 4 u vezi st. 1 Krivičnog zakonika.

Jer nije dokazano da je učinio djelo za koje je optužen.

Oštećeni R. B. se radi ostvarivanja imovinsko pravnog zahtjeva upućuje na parnični postupak.

Troškovi postupka padaju na teret budžetskih sredstava suda
O b r a z l o ž e n j e
Optužnicom Osnovnog državnog tužilaštva u Baru Kt. br. 37/04 od 23.12.2005. godine stavljeno je na teret optuženom izvršenje krivičnog djela bliže opisanog u dispozitivu.

Optuženi je svojoj odbrani izjavio da je tačno da je on od oštećenog R.B. primio iznos od 113.500 € i o tome on posjeduje priznanice koje su potpisali on i oštećeni i to je bilo u preriodu od juna 2008. godine u Beogradu. Taj iznos novca je on pozajmio jer se bavio kupoprodajom nepokretnosti, taj posao je radio dosta uspješno i trebao je da proda kuću oštećenog u Herceg Novom. Oni su bili u prijateljskom odnosu i B. R. mu je pozajmio taj novac na osnovu prijateljstva. U međuvremenu posao kupovine nepokretnosti je stao i on iz toga razloga nije mogao da proda nepokretnost oštećenog u Herceg Novom i zbog toga nije bio u mogućnosti da vrati taj novac. On je imao namjeru da vrati taj novac, međutim, na njegov telefon on se nije javljao, ali su ga u njegovo ime zvali neki drugi ljudi i prijetili mu smrću. Kada je postalo izvjesno da neće moći da se proda nepokretnost u Herceg Novom, oštećeni se razočarao, što on pretpostavlja i tada je došlo do poremećaja njihovih odnosa. On je spreman da vrati taj novac oštećenom i upravo je čekao ovakvu priliku da bi se njihov odnos razriješio na miran način. On posjeduje priznanice na kojima piše da taj novac predstavlja pozajmicu i on dug uopšte ne poriče i taj dug želi da vrati na mirnim putem. On je spreman i novac da položi u sudski depozit, kako ne bi došlo do podizanja optužnice. Na glavnom pretresu je dodao da je u prethodnom postuku učinio nespornim da je od R. B. pozajmio iznos od 113.500 €. U spisima predmeta nalaze se tri priznanice od kojih su dvije bile na jednom papiru, a treća na drugom papiru i on je priznao da ima dug prema R. B.. U vrijeme koje je navedeno kao vrijeme izvršenja krivičnog djela on se bavio trgovinom nekretninama, vlasnik je i osnivač preduzeća »B.« koje je radilo i u to vrijeme, a radi i danas. On je u prethodnom postupku naveo da je preuzeo obavezu da proda kuću oštećenom u Herceg Novom, čime je htio da objasni i razloge njihovog kontaktiranja, pored činjenice da je bio pacijent oštećenog, pa zbog krize na tržištu nekretnina on nije mogao da proda tu kuću. Novac je pozajmio nezavisno od prodaje te kuće, jer mu je isti bio potreban za obavljanje posla. On je taj novac pozajmio, a prilikom preuzimanja novca on je taj novac preuzeo i tom prilikom on je oštećenom rekao da mu je novac potreban radi svojih potreba, i nije mu pominjao nikakav konkretan posao. On je u prethodnom postupku takođe izjavio da su ga u ime oštećenog pozivali neki ljudi, koji su mu pretjeli smrću, ali iz razgovora sa oštećenim saznao je da su oni to radili na svoju ruku, bez ikakvog učešća oštećenog. To je i bio razlog da on nakon toga nije želio da kontaktira sa oštećenim, već je tražio da na drugi način stupi u kontakt sa oštećenim, a takva prilika ukazala mu se na glavnom pretresu i on je spremam da je iskoristi na način što obećava da ću cjelokupni iznos novca sa kamatom oštećenom isplatiti u roku od 5 mjeseci. On će se raspitati u banci prilikom uplate novca kolika je kamata na dugovani iznos i obavezuje se da će pored glavnice platiti i tu kamatu. Prvu ratu će platiti 17. novembra 2010. godine u iznosu od 62.000 €, a preostali iznos će isplatiti do februara kao krajnjeg roka i to u jednom iznosu.

U dokaznom postupku saslušan je svjedok oštećeni R. B., pročitani su : kopija internog sporazuma zaključenog između D. Z. i R. B. o primopredaji novca, izvod iz kaznene evidencije na ime optuženog PJ B.br. 24-03/3-245/09-9719/2 od 15.11.2009. godine, potvrda o registraciji preduzeća B... DOO za promet robe i usluga Bar, podaci o registraciji društva obavještenje o razvrstavanju Zavoda za statistiku broj 07-12/5-0420111 od 30.10.2007. godine, obavještenje o nastavku registracije za Društvo sa ograničenom odgovornošću B.. DOO za promet roba i usluga Bar od 23.10.2008. godine i izvod iz centralnog registra Privrednog suda u Podgorici od 09.10.2010. godine.

Svjedok oštećeni R. B. je izjavio je da D. Z. poznaje od početka 2008. godine obzirom da je isti bio njegov pacijent u tom periodu. On ga je operisao i liječio nakon operacije zbog čega mu se on konstantno zahvaljivao navodeći svakom prilikom da mu je spasao život. U više navrata su se nakon pomenute operacije sretali kako u Beogradu tako i u Podgorici, predstavljao se kao poslovan čovjek, vlasnik agencije za nekretnine u Baru. Jednom prilikom sredinom juna 2008. godine D. Z. ga je zamolio da mu pozajmi 60.000 €, rekavši da mu jenovac potreban za obavljanje poslova prometa nekretninama i da će mu isti vratiti do 15.08.2008. godine na što je on pristao. Dana 25.06.2008. godine našao se sa D. u Hotelu »S..« u Beogradu i predao mu iznos od 60.000 € na ruke kojom prilikom su sačinili neku vrstu priznanice koju je on potpisao. Sredinom jula mjeseca D. mu se ponovo obratio sa molbom da mu pozajmi iznos od 25.000 € koji će vratiti trakođe 15.08.2008. godine i on je ponovo pristao i našao se sa njim 23.07.2008. godine, ponovo u hotelu »S.« u Beogradu i predao mu novac na ruke, što je on ponovo potpisao. Sredinom avgusta 2008. godine Z. D. ga je po treći put zamolio da mu pozajmi novac kako bi završio neki posao. Tom prilikom mu je tražio 30.000 €, a on mu je rekao da ima 28.500 €. Dana 12.09.2008. godine našao se sa D. na parkingu hotela »S.«, obzirom da je bio u žurbi, predao mu je pomenuti iznos od 28.500 € i on mu je tada ponovo potpisao i dogovorili su se da će mu novac vratiti 23.09.2008. godine, kako od poslednje tako i od prethodne dvije pozajmice. Više se nije viđao sa D., čuli su se u više navrata u periodu kada je trebalo da mu vrati novac, obećavao je da će vratiti, a zatim je prestao da se javlja na telefon, a više ga nije ni zvao. Poslije nekog vremena stupio je u kontakt sa njegovim ocem M., koji ga je ubjeđivao da će mu novac biti vraćen. Poslednji kontakt sa D. imao je preko telefona, oko Nove godine 2009. godine kada mu je obećao da će mu novac vratiti i to cjelokupan iznos od tri pozajmice. Kako mu novac ni narednih nekoliko mjeseci nije bio vraćen on se u aprilu mjesecu 2009. godine obratio policiji u Baru. On je vjerovao D. Z., nije imao razloga da sumnja u ono što mu je govorio, nije ga posebno pitao za kakav mu posao novac treba, nije pomislio da čovjek kome je kako je to D. je rekao spasao život može da ga prevari. Napomenuo je da prilikom predaje novca nije bilo prisutnih svjedoka. Na glavnom pretresu je dodao da je D. Z. upoznao kao pacijenta. Nakon operacije koju je on uradio oni su se više puta gledali. U toku razgovora njemu je Z. rekao da ima firmu koja se bavi prometom nekretnine, međutim, prilikom molbe da mu pozajmi novac njemu je Z. rekao da mu je novac potreban radi završevanja nekih njegovih poslova, ne navodeći konkretno o kakvom se poslu radi i on je mu u tri navrata pozajmio iznose i tom prilikom su sačinjavali priznanice. Njemu je Z.prije pozajmljivanja prve svote novca ponudio da odu u sud ili u policiju i da sačine priznanicu o prijemu novca, medjutim, on je rekao da njemu to nije potrebno i da mu on novac daje zbog povjerenja koje ima u njega, ali na njegovo insistiranje sačinili su priznanicu, a kasnije još dvije kojom je on svojim potpisim potvrdio da od njega preuzima određeni novac i rokove kada će taj novac vratiti. Novac mu nije vratio u rokovima koji su određeni, a u razgovorima koje su kasnije imali Z. nije osporavao da mu duguje novac, da on i njegov otac M. sa kojim je on takođe jednom prilikom ostvario kontakt koji je takođe tvrdio da će mu novac biti vraćen. Ukoliko je Z. sprema da mu vrati novac on sudu dostavlja broj svog žiro računa na koji se novac može uplatiti. Sudu će dostaviti njegov broj žiro računa kod Komercijalne banke. On se ne pridružujem krvičinom gonjenju, a postavlja imovinsko pravni zahtjev u iznosu od 113.500 €.

Iz internog sporazuma zaključenog između D. Z. i R. B. o primopredaji novca utvrđeno je da je optuženi dana 25.06.2008. godine od oštećenog primio 60.000 € koji novac će vratiti do 15 avgusta te godine, da je dana 23.07.2008. godine primio iznos od 25.000 €, koji treba vratiti do 15. avgusta te godine i da je dana 12.09.2008. godine primio 28.500 €, koji novac treba da vrati sa prethodna dva uloga do 23.09.2008. godine.

Iz izvoda iz kaznene evidencije na ime optuženog PJ B. br. 24-03/3-245/09-9719/2 od 15.11.2009. godine utvrđeno je da je optuženi osuđivan presudom osnovnog suda u Baru K br. 226/96 od 18.05.2000. godine zbog krivičnog djela iz čl.249 st. 2. u vezi čl. 223 i 19 KZ SRJ, na kaznu zatvora od tri mjeseca, presudom Osnovnog suda u Kotoru K 213/03 od 21.11.2003. godine, zbog krivičnog djela iz čl. 244. st. 1. KZ kaznom zatvora u trajanju od dva mjeseca, presudom Osnovnog suda u Baru K 620/06 od 9.07.2008. godine zbog krivičnog djela iz čl. 244.st.1. KZ u vezi čl.49. KZ, kaznom zatvora u trajanju od 3 mjeseca i presudom Osnovnog suda u Baru K br. 418/05 od 1.08.2008. godine zbog krivičnog djela iz čl. 244.st.1.KZ na zatvor u trajanju od 30 dana uslovno za jednu godinu.

Iz potvrde o registraciji preduzeća B.. DOO za promet robe i usluga Bar utvrđeno je da je preduzeće registrovano dana 23.10.2007. godine, iz podataka o registraciji društva utvrđeno je da je optuženi osnivač, izvršni direktor i ovlašćeni zastupnik preduzeća, a iz obavještenja o razvrstavanju Zavoda za statistiku broj 07-12/5-0420111 od 30.10.2007. godine utvrđeno je da preduzeće obavlja poslove s nekretninama i iznajmljivanje, kao agencija za nekretnine.

Iz obavještenja o nastavku registracije za Društvo sa ograničenom odgovornošću B.. DOO za promet roba i usluga Bar od 23.10.2008. godine utvrđeno je da je navedenog dana nastavljena registracija društva.

Iz izvoda iz centralnog registra Privrednog suda u Podgorici od 09.10.2010. godine utvrđeno je da registracija preduzeća „B..“ ističe dana 23.10.2010. godine.

Ocjenom izvedenih dokaza nije dokazano da je optuženi učinio krivično djelo koje mu je stavljeno na teret. Optuženi priznaje da prema oštećenom postoji sud koji je predstavljen u dispozitivu, međutim, da dug nije posledica prevarne namjere prema oštećenom. U postupku je utvrđeno da je optuženi od oštećenog dana 25.06.2008. godine primio iznos od 60.000 €, dana 23.07.20008. godine iznos od 25.000 € i dana 12.09.2008 godine iznos od 28.500 €.

Optuženom je stavljeno na teret da je krivično djelo učinio u namjeri da sebi pribavi protivpravnu imovinsku korist, dovodeći oštećenog u zabludu da mu je novac neophodan radi vršenja usluga prometa nekretnina.

Optuženi je u svojoj odbrani izjavio da mu je optuženi rekao da ima firmu koja se bavi prometom nekretnina, da ga je zamolio da mu pozajmi novac koji mu je potreban radi završavanja nekih poslova, ne navodeći konkretno o kakvom poslu se radi. Navedenim iskazom oštećeni potvrđuje odbranu optuženog koji je izjavio da je oštećenom rekao da mu je novac potreban radi svojih potreba i da mu tom prilikom nije pominjao nikakav konkretan posao. Iz navedenih razloga nije dokazano da je optuženi oštećenom lažno prikazao da mu je novac potreban u poslovima prometa nekretnina.

Optuženi je vlasnik i izvršni direktor preduzeća „B..“, koje se bavi prometom nekretnina. Dakle, optuženi oštećenom nije lažno prikazao navedenu činjenicu.

Optuženi priznaje da je od oštećenom primio novac u vrijeme i iznosima koji su predstavljeni u dispozitivu. Iz iskaza oštećenog utvrđeno je da je interni sporazum koji je zaključio sa optuženim sačinjen na insistiranje optuženog, jer je na predlog optuženog da se pozajmica novca ovjeri pred nadležnim organom oštećeni saopštio da mu to nije potrebno. Da je kod optuženog postojala prevarna namjera, ne bi insistirao na sačinjavanju pismenih akata o pozajmljivanju novca, kojim je utvrđen i iznos novca koji je primio i rokovi za vraćanje novca.

Krivično djelo prevara čini ko lažnim prikazivanjem činjenica dovede drugog u zabludu. Kao što je već navedeno radnje optuženog se ne mogu smatrati lažnim prikazivanjem činjenica, niti je u postupku dokazano da je oštećeni prilikom predaje novca oštećenom bio u zabludi. Stepen povjerenja oštećenog prema optuženom utvrđuje se i iz činjenice da je optuženom novac dao u tri navrata. Optuženi novac nije vratio u rokovima koji su predviđeni internim sporazumom, međutim, kada se novac ne vrati u roku koji je dogovoren to ne predstavlja radnju krivičnog djela.

U postupku nije dokazano da je optuženi postupao sa prevarnom namjerom, po ocjeni suda u predmetnom slučaju radi se o građanskom odnosu, a ne o krivičnom djelu prevara iz čl. 244 st. 4 u vezi st.1 Krivičnog zakonika, zbog čega je sud optuženog oslobodio od optužbe.

Na osnovu čl. 212 st. 3 ZKP oštećeni R.B. je radi ostvarivanja imovinsko pravnog zahtjeva upućen na parnični postupak, jer je sud donio presudu kojom je optuženi oslobođen od optužbe.

Odluka o troškovima krivičnog postupka zasniva se na odredbi čl.203. st.1 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude
OSNOVNI SUD U BARU

Dana 26.10.2010. godine
ZAPISNIČAR, PREDSJEDNIK VIJEĆA-SUDIJA
Milijana Minić Goran Šćepanović
PRAVNA POUKA:Protiv ove presude može se
izjaviti žalba Višem sudu u Podgorici u roku od
15 dana od dana prijema pismenog otpravka.

Žalba se predaje ovom sudu u dva primjerka.

DNA:- 1 x ODT
- 1 x optuženom
- 1 x oštećenom
- u spise.