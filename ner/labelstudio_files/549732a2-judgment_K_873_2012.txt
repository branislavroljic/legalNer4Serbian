CRNA GORA
OSNOVNI SUD U NIKŠIĆU

K.br. 873/2012
Dana 07.02.2013. godine
U IME CRNE GORE
OSNOVNI SUD U NIKŠIĆU, kao prvostepeni krivični, sudija pojedinac Djuričković Igor, uz sudjelovanje namještenika Papović Budimirke kao zapisničara, rješavajući u krivičnom predmetu okrivljenog C. R iz Nikšića, zbog krivičnog djela teška kradja iz člana 240 stav 1 tačka 3 KZ, postupajući po optužnici ODT Nikšić Kt.br.417/12 od 15.08.2012.godine, nakon javnog glavnog pretresa održanog dana 05.02.2013.godine, u prisustvu zamjenika ODT-a Djorojević Dejana i okrivljenog, donio je i dana 07.02.2013.godine javno objavio

P R E S U D U
Okrivljeni:

C. R, JMBG 0510965260011, od oca J. i majke M, rodjene K, u Nikšiću, sa prebivalištem u Nikšiću-ulica Vuka Mićunovića br.5 B, državljanin Crne Gore, nezaposlen, razveden, lošeg imovnog stanja, ranije neosudjivan
- Na osnovu člana 373 stav 1 tačka 2 ZKP-a
OSLOBADJA SE OD OPTUŽBE
Da je:

Dana 24.12.2011. godine, u Nikšiću, u ulici Nika Miljanića, u namjeri da sebi pribavi protivpravnu imovinsku korist u vrijednosti koja prelazi iznos od 150,00 eura, na naročito drzak način oduzeo tašnu oštećene V. M u kojoj se nalazio novac u iznosu od 8,00 eura i mobilni telefon marke Samsung, sa kliznim mehanizmom, u vrijednosti od 50,00 eura i SIM karticom sa brojem 069 601 220, sve u ukupnoj vrijednosti od 58,00 eura, na način što je oštećenoj prišao sa ledja i sa njenog lijevog ramena otrgao kaiš od navedene tašne, oduzeo tašnu i sa tašnom oštećene pobjegao u nepoznatom pravcu,
- čime bi izvršio krivično djelo teška kradja iz člana 240 stav 1 tačka 3 Krivičnog Zakonika
Troškovi krivičnog postupka u iznosu od 44,00 eura, padaju na teret budžetskih sredstava ovoga suda.

O b r a z l o ž e n j e
Osnovni državni tužilac u Nikšiću svojom optužnicom Kt.br.417/12 od 15.08.2012. godine stavio je na teret okrivljenom C. R izvršenje krivičnog djela teška kradja iz člana 240 stav 1 tačka 3 KZ, koje krivično djelo je činjenično opisano u izreci presude. Zamjenik ODT-a Djorojević Dejan, koji je zastupao optužnicu na glavnom pretresu, u svojoj završnoj riječi, ostajući pri navodima podnijete optužnice, predložio je sudu da okrivljenog oglasi krivim i osudi po zakonu.

Okrivljeni C. R u svojoj odbrani datoj u postupku istrage i na glavnom pretresu u bitnom je naveo da je sa oštećenom V. M bio u braku koji je razveden tokom 1993. godine, ili 1994. godine, da iz tog braka sa oštećenom ima dvoje djece-sina i kćerku, koja su nakon razvoda braka ostala da žive sa oštećenom, da je dana 24.12.2011. godine dok je obavljao gradjevinske poslove za jednog privatnika od kolega sa posla čuo svakakve ružne priče za svoju bivšu suprugu, zbog čega je odlučio da sazna ko je čovjek sa kojim se oštećena vidja i zbog toga otišao u ulicu Nika Miljanića, do zgrade bivšeg Drvoinpeksa, u kojoj se nalazi prodavnica Albona, sa namjerom da ispred te zgrade sačeka oštećenu Vujanović Mirjanu i od iste oduzme torbu, jer je pretpostavljao da se u toj torbi nalazi mobilni telefon oštećene, tako da je namjeravao da nakon što oduzme taj telefon pomoću istog sazna sa kim oštećena ostvaruje kontakte. Dalje je objasnio da je tom prilikom na sebi imao obučen radnički kombinezon plave boje, zaštitne naočari koje je koristio na radu i pletenu kapu crne boje koju je nosio na glavi, da ga oštećena ne bi prepoznala i kada je vidio da je oštećena V. M izašla iz prodavnice on je krenuo za oštećenom, prišao joj sa ledja i sa ramena uhvatio kaiš od torbe, otrgao torbu sa ramena oštećene, a zatim trčeći se udaljio sa tog mjesta u pravcu naselja Rastoci i po dolasku u dvorište Osnovne škole koja se u nalazi u naselju Rastoci otvorio tu torbu koju je oduzeo od svoje bivše supruge i iz iste uzeo mobilni telefon i SIM karticu koja se nalazila u njemu, nakon čega je tu torbu u kojoj je bilo još stvari bacio u jedan grm pored puta, u koji je zatim bacio i radnički kombinezon i zaštitne naočari koje je prethodno imao na sebi, nakon čega je svoju SIM karticu sa brojem mobilnog telefona sa brojem 069-243-640 ubacio u telefon koji je prethodno oduzeo od oštećene V. M kako bi vidio sa kim je oštećena ostvarivala kontakte, a zatim u taj telefon vratio SIM karticu sa brojem mobilnog telefona oštećene i sa njenog broja poslao uvredljive poruke ljudima za koje je smatrao da se oštećena vidja sa njima, tako da predmetno oduzimanje torbe od oštećene nije učinio kako bi time sebi pribavio bilo kakvu vrstu imovinske koristi, već isključivo da bi provjerio s kim se ona vidjala, kao i da je taj mobilni telefon oštećene koristio oko 15 dana nakon kritičnog dogadjaja, kada je isti zajedno sa SIM karticom sa brojem mobilnog telefona oštećene bacio u jedan šaht u blizini željezničke stanice, pri čemu ne može da objasni zašto taj telefon i SIM karticu oštećene nije bacio odmah nakon kritičnog dogadjaja već je taj mobilni telefon koristio. Odgovarajući na pitanja postavljena na glavnom pretresu okrivljeni je naveo da je vidio da se u torbi koju je oduzeo od oštećene pored tog mobilnog telefona nalaze i jedan sivi novčanik i još neki drugi predmeti medju kojima je bila šminka i slične stvari, ali da je od svih tih stvari iz torbe okrivljene on uzeo samo mobilni telefon, jer ga drugi predmeti nijesu interesovali, niti je tom prilikom otvarao taj novčanik koji je našao u torbi okrivljene ad bi vidio da li u njemu ima novca.

U svojoj završnoj riječi okrivljeni je, ostajući pri svojoj odbrani pitanje svoje krivično pravne odgovornosti otavio na ocjenu sudu.

Sud je na glavnom pretresu u dokaznom postupku neposredno saslušao oštećenu V. M, na saglasan predlog stranaka pročitao nalaz i mišljenje stalnog sudskog vještaka ekonomsko-finansijske struke Spajić Rata dat u postupku istrage i pročitao izvod iz kaznene evidencije za okrivljenog dat od Uprave policije CG PJ Nikšić.

Analizirajući provedene dokaze pojedinačno i u njihovoj medjusobnoj povezanosti, dovodeći ih vezu sa navodima optužbe i odbranom okrivljenog, sud je našao da se na osnovu provedenih dokaza ne može na nesumnjiv način utvrditi da je okrivljeni C. R počinio krivično djelo koje mu je stavljeno na teret optužbom i istog oslobodio od optužbe iz sljedećih razloga:

Oštećena V. M u svom iskazu u bitnom je istakla da je dana 24.12.2011 .godine, oko 19 i 30 časova nešto potrgovala u prodavnici Roda, koja se nalazi u ulici Nika Miljanića, u zgradi bivšeg Drvoinpeksa i po izlasku iz tog objekta sa ledja joj prišlo jedno nepoznato lice, uhvatilo je za kaiš tašne koju je nosila na lijevom ramenu, uslijed čega se taj kaiš prekinuo i to lice joj je tada oduzelo tašnu sa kojom je trčeći pobjeglo sa mjesta dogadjaja. Objasnila je i da se u toj tašni nalazio njen mobilni telefon marke Samsung, star oko dvije godine, sa kliznim mehanizmom i SIM karticom sa brojem 069-601-220 , lična karta i novac u iznosu od osam eura, od čega je pet eura bilo u papirnom apoenu, a tri eura u metalnim kovanicama, te da je kasnije saznala da je to lice koje joj je oduzelo tašnu kritičnom prilikom njen bivši suprug okrivljeni C. R, koji brak je sudskim putem razveden prije 18 godina, iz kog braka sa okrivljenim ima dvoje djece koja žive sa njom, s tim što je ona nakon razvoda u nekoliko navrata živjela sa okrivljenim, ali da unazad osam godina uopšte nijesu živjeli zajedno i jedini kontakt koji su u tom periodu ostvarivali ona i okrivljeni je povremena komunikacija putem telefona u vezi potreba njihove zajedničke djece. Pojasnila je i da su njeni mjesečni prihodi u vrijeme dešavanja kritičnog dogadjaja iznosili oko 300,00 eura, od čega je iznos od 30,00 eura mjesečno zaradjivala prodajući kozmetiku marke "Avon", 95 eura primala na ime materijalnog obezbjedjenja porodice sa dječjim dodatkom, dok je iznos od 130,00 eura dobijala od podstanara koji su stanovali u porodičnoj kući njenih roditelja. Takodje je istakla da je njen bivši suprug okrivljeni C. R i za vrijeme trajanja braka i kasnije kad su živjeli zajedno kao vanbračni supruznici pokazivao znake ljubomore i da je više puta pratio njeno kretanje, te da ona smatra da je to okrivljeni činio bez konkretnog razloga, zbog svoje urodjene posesivnosti i ljubomore, za koju mu ona nije davala nikakvog povoda. Odgovarajući na pitanja postavljena na glavnom pretresu oštećena je istakla da kritične večeri u momentu dešavanja dogadjaja kada joj je oduzeta torba sa ramena oko nje nije bilo drugih prolaznika, niti ljudi koji su izlazili iz prodavnice i da je po njenom mišljenju okrivljeni C. od nje kritičnom prilikom oduzeo torbu kako bi na taj način došao do njenog mobilnog telefona i vidio brojeve koje je ona pozivala i sa kojih je dobijala pozive i SMS poruke, da bi na taj način utvrdio da li se ona sa nekim sastaje ili je sa nekim u vezi, a da to nije učinio da bi prisvojio taj mobilni telefon ili nešto drugo od stvari koje su bile u tašni i da to smatra pored ostalog i zbog toga što je u periodu koji je neposredno prethodio kritičnom dogadjaju okrivljeni C. R naglo poboljšao odnose sa njihovim sinom S, tako što se vrlo često sastajao sa njim i kupovao mu dosta poklona, u kojem period je njihov sin S na oko dva mjeseca prije kritičnog dogadjaja njoj saopštio da je okrivljeniu od njega tražio da uzme njen mobilni telefon i da mu ga donese, što je S. odbio da učini. U konačnom bi navela da se kao oštećena ne pridružuje krivičnom gonjenju protiv okrivljenog i da ne ispostavlja imovinsko pravni zahtjev.

Nalazom i mišljenjem stalnog sudskog vještaka ekonomsko finansijske struke Spajić Rata utvrdjeno je da je vrijednost mobilnog telefona marke Samsung, koji je kritičnom prilikom oduzet od okrivljene, na dan izvršenja krivčnog djela iznosila 50,00 eura.

Na osnovu navedenog iskaza oštećene V. M i kazivanja okrivljenog sud je utvrdio da je okrivljeni C. R dana 24.12.2011. godine, oko 19 i 30 časova, u ulici Nika Miljanića u Nikšiću oduzeo tašnu oštećene Vujanović Mirjane u kojoj se nalazio novac u iznosu od osam eura i mobilni telefon marke Samsung, sa kliznim mehanizmom i SIM karticom sa brojem 069-601-220 na način što je oštećenoj prišao sa ledja i sa njenog lijevog ramena otrgnuo kaiš od navedene tašne, zatim oduzeo tašnu i udaljio se u nepoznatom pravcu. Takodje sud je na osnovu navedenih dokaza, cijeneći pri tom prvenstveno kazivanje oštećene V. M da je okrivljeni na oko dva mjeseca prije kritičnog dogadjaja od njihovog sina S. zahtijevao da uzme mobilni telefon oštećene i da mu ga donese, što je S. odbio da učini, utvrdio da je navedeno oduzimanje tašne dana 24.12.2011. godine okrivljeni C. R izvršio kako bi na taj način zbog ljubomore došao u posjed mobilnog telefona oštećene V. M i uvidom u isti utvrdio da li je oštećena sa nekim u vezi, dakle da predmetno oduzimanje tašne od oštećene koja je bivša supruga okrivljenog okrivljeni nije učinio kako bi oduzimanjem tašne i stvari koje su bile u istoj sebi pribavio protivpravnu imovinsku korist u vrijednosti većoj od 150,00 eura, na koji zaključak po ocjeni suda ukazuje i činjenica utvrdjena kazivanjem oštećene da u periodu neposredno prije oduzimanja tašne u njenoj blizini nije bilo prolaznika, niti ljudi koji su izlazili iz prodavnice u kojoj je ona prethodno obavila trgovinu, što nedvosmisleno upućuje na zaključak da je okrivljeni Cakić pratio oštećenu i čekao momenat da upravo od nje oduzme tašnu, koja okolnost po ocjeni suda ukazuje da je okrivljeni imao namjeru da tašnu sa stvarima oštećene V.M od oštećene oduzme kako bi došao u posjed mobilnog telefona oštećene i uvidom u isti zbog svoje ljubomore provjeri da li je oštećena sa nekim od lica sa kojima ostvruje komunikaciju mobilnim telefonom u vezi, jer po mišljenju suda životna logika nalaže da okrivljeni C. R u slučaju da je njegova namjera zaista bila da oduzimanjem tudjih pokretnih stvari sebi pribavi protivpravnu imovinsku korist u vrijednosti većoj od 150,00 eura tako što bi oduzeo torbu od neke ženske osobe, od svih pripadnica ženske populacije u Nikšiću sigurno ne bi odabrao svoju bivšu suprugu - oštećenu V. M, za koju je po kazivanju same oštećene znao da je korisnik materijalnog obezbjedjenja porodica i da ima dosta male mjesečne prihode u ukupnom iznosu od oko 300,00 eura, sa kojom količinom novca pored svog izdržavanja treba da vodi računa i o izdržavanju njihovo dvoje djece.

Kod ovakvog stanja stvari, a pri činjenici da je krivično djelo teška kradja iz člana 240 stav 1 tačka 3 KZ moguće počiniti jedino sa direktnim umišljajem-dakle isključivo uz svijest i volju izvršioca da se oduzimanjem tudjih pokretnih stvari na osobito drzak način pribavlja protivpravna imovinska korist u vrijednosti većoj od 150,00 eura, sud je, postupajući u smislu odredbe člana 3 stav 3 ZKP-a koja propisuje da će ako i nakon pribavljanja svih raspoloživih dokaza i njihovog izvodjenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe KZ ili ZKP-a sud donijeti odluku koja je povoljnija za okrivljenog, našao da se na osnovu dokaza provedenih u predmetnom krivičnom postupku ne može na nesumnjiv način utvrditi da je okrivljeni C. R počinio krivično djelo teška kradja iz člana 240 stav 1 tačka 3 KZ na način, u vrijeme i na mjestu kako je to predstavljeno u izreci presude i da ne postoje drugi dokazi čije bi pribavljanje i provodjenje imalo za rezultat donošenje drugačije odluke o krivici okrivljenog u predmetnom postupku. Dakle, pri činjenici da je u radnjama koje je preduzeo okrivljeni C. R kritičnom prilikom nedostajao subjektivni element u vidu direktnog umišljaja usmjerenog na pribavljanje protivpravne imovinske koristi u vrijednosti većoj od 150,00 eura na način bliže opisan u izreci presude, sud je našao da okrivljeni C. R preduzimajući radnje bliže opisane u izreci presude nije ostvario sve potrebne elemente krivičnog djela teška kradja iz člana 240 stav 1 tačka 3 KZ koje mu je bilo stavljeno na teret optužbom.

Prilikom donošenja navedene odluke o krivici okrivljenog sud je cijenio i činjenicu utvrdjenu kazivanjem okrivljenog da je okrivljeni u predmetni mobilni telefon marke Samsung koji je kritičnom prilikom oduzeo od okrivljene nakon oduzimanja stavljao SIM karticu sa svojim brojem mobilnog telefona i taj telefon koristio u periodu od 15 dana nakon kritičnog dogadjaja i našao da ova činjenica potvrdjuje da je motiv okrivljenog za oduzimanje predmetnog mobilnog telefona bila ljubomora, kao jedna vrsta iracionalne emocije. Naime, opšte poznata činjenica svim gradjanima je da u slučaju kradje mobilnog telefona službenici policije preko tzv.IMEI broja svakog aparata mogu identifikovati korisnika broja mobilnog telefona koji svoju SIM karticu aktivira u oduzetom telefonu, tako da i ove okolnosti po ocjeni suda jasno ukazuju da motiv okrivljenog za oduzimanje predmetnog mobilnog telefona oštećene nije bio usmjeren na pribavljanje protivpravne imovinske koristi u vrijednosti istog, jer u tom slučaju po mišljenju suda okrivljeni u oduzeti mobilni telefon ne bi stavljao SIM karticu sa svojim brojem mobilnog telefona, već bi vjerovatno pokušao da oduzeti mobilni telefon proda nekom nepoznatom licu i pri tom vodio računa da aktiviranjem tog mobilnog telefona ne ukaže na sebe kao učinioca oduzimanja tašne od oštećene V. M u kojoj se nalazio predmetni mobilni telefon, pri čemu je potrebno napomenuti da iz spisa predmeta proizilazi da je okrivljeni kao učinilac predmetnog oduzimanja tašne od oštećene od strane službenika policije identifikovan upravo zato što je u mobilnom telefonu koji je oduzeo od oštećene koristio SIM karticu sa svojim brojem mobilnog telefona.

Imajući u vidu navedeno, sud je okrivljenog C. R na osnovu člana 373 stav 1 tačka 2 ZKP-a oslobodio od opužbe smatrajući da u predmetnom krivičnom postupku nije dokazano da je okrivljeni počinio krivično djelo teška kradja iz člana 240 stav 1 tačka 3 KZ koje mu je bilo stavljeno na teret optužbom.

Odluku o troškovima krivičnog postupka sud je donio primjenom člana 230 ZKP-a i istom odredio da troškovi krivičnog postupka u iznosu od 44,00 eura, koji se odnose na ime nagrade vještaku finansijske struke za dati nalaz i mišljenje, padaju na teret budžetskih sredstava ovoga suda.

Na osnovu svega izloženog, primjenom citiranih zakonskih odredbi odlučeno je kao u izreci presude.

OSNOVNI SUD U NIKŠIĆU, dana 07.02.2013. godine

Zapisničar S U D I J A
Papović Budimirka s.r. Djuričković Igor s.r.

Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 15 dana od dana prijema iste preko ovog suda Višem sudu Podgorica