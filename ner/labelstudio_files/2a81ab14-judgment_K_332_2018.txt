K. br. 332/18
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog E. L. zbog krivičnog djela krađa u pokušaju iz čl. 239 st. 2 u vezi st. 1 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice, dana 11.06.2019. godine donio je
P R E S U D U
Okrivljeni:

E. L., sa nadimkom E., od oca B. i majke M., rođene V., rođen xx.xx.19xx. godine u B. - I., sa prebivalištem u Pg - V. R. bb, N. Z. br. xx, sprat x, lice bez državljanstva, razumije crnogorski jezik, njegov jezik je srpski, nezaposlen, neoženjen, bez djece, nepismen, završio dva razreda osnovne školu, lošeg imovnog stanja, neosuđivan, protiv kojeg se ne vodi postupak za drugo krivično djelo, u pritvoru po rješenju K. br. 332/18 od 15.04.2019. godine, koji se računa od 14.05.2019. godine sa početkom u 14:00 časova.

Kriv je

Što je:

Dana 11.06.2018. godine, oko 02,00 časova, u ul. V. br. xx u Pg, svestan svog djela čije je izvršenje htio, znajući da je njegovo djelo zabranjeno, tuđu pokretnu stvar pokušao da oduzme drugom u namjeri da njenim prisvajanjem sebi pribavi protivpravnu imovinsku korist, na način što je preskočio ogradu kuće oštećenog Š. D. došao do njegove garaže, odakle je dva hladnjaka za vozilo marke „Opel Astra 1.7“, jedan hladnjak od vozila marke „Volkswagen Golf III“, jedan hladnjak od vozila marke „Mercedes 124“, jedan karter od ulja za vozilo marke „Volkswagen Golf IV“ i četiri remena od vozila marke „Audi A4“, ukupne vrijednosti 184,60 eura, vlasništvo oštećenog, prenio do ograde kako bi ih prebacio a zatim prisvojio i otuđio, ali je u tome bio spriječen od strane oštećenog koji ga je uhvatio u dvorištu kuće,
- čime je izvršio krivično djelo krađa u pokušaju iz čl. 239 st. 2 u vezi st. 1 u vezi čl. 20 Krivičnog zakonika Crne Gore.

Pa sud okrivljenog zbog navedenog krivičnog djela, primjenom čl. 4 st. 2, čl. 32, čl. 36, čl. 42 st. 1 i čl. 51 st. 1 Krivičnog zakonika Crne Gore, te čl. 226, čl. 229, čl. 303 i čl. 374 Zakonika o krivičnom postupku,
O S U Đ U J E
Na kaznu zatvora u trajanju od 30 (trideset) dana, u koju kaznu se okrivljenom uračunava vrijeme provedeno u pritvoru od 14.05.2019. godine sa početkom u 14:00 časova, pa nadalje.

Obavezuje se okrivljeni da plati po osnovu troškova krivičnog postupka iznos od 90,50 eura, u roku od 15 dana po pravosnažnosti presude, pod prijetnjom izvršenja, kao i troškove koji se odnose na nagradu braniocu po službenoj dužnosti o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

O b r a z l o ž e nj e
Optužnim predlogom Osnovnog državnog tužilaštva Podgorica Kt. br. 995/18 od 27.06.2018. godine je okrivljenom E. L. stavljeno na teret da je izvršio krivično djelo krađa u pokušaju iz čl. 239 st. 2 u vezi st. 1 Krivičnog zakonika Crne Gore.

Nakon podnošenja optužnog predloga sudu, državna tužiteljka, okrivljeni i njegov branilac su zaključili sporazum o priznanju krivice dana 03.06.2019. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma sud je ocijenio sadržinu dokaza koje je prikupio tužilac, a koji se nalaze u spisima predmeta.

Iz sadržine prikupljenih dokaza sud je zaključio da je državna tužiteljka pružila dovoljno dokaza o krivici okrivljenog, te da je okrivljeni E. L. u vrijeme, mjesto i na način opisan u izreci ove presude učinio krivično djelo krađa u pokušaju iz čl. 239 st. 2 u vezi st. 1 u vezi čl. 20 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi izricanja krivičnih sankcija, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazne, i to njegove lične prilike, odnosno činjenicu da se radi o licu koje je lošeg imovnog stanja, njegov raniji život i s tim u vezi raniju neosuđivanost, te njegovo držanje poslije učinjenog krivičnog djela izraženo kroz priznanje krivice i izraženo kajanje, dok otežavajućih okolnosti nije bilo.

Shodno čl. 51 st. 1 Krivičnog zakonika Crne Gore okrivljenom je u izrečenu kaznu uračunato vrijeme provedeno u pritvoru, na način kako je to predstavljeno u izreci presude.

Okrivljeni je obavezan da plati troškove krivičnog postupka u iznosu od 90,50 eura, od čega se iznos od 60,50 € odnosi na ime troškova ekonomsko finansijskog vještačenja, dok se iznos od 30,00 € odnosi na paušal, kao dio troškova krivičnog postupka, koji je odmjeren prema trajanju i složenosti postupka i imovnom stanju okrivljenog. Takođe, okrivljeni je obavezan da plati troškove koji se odnose na ime nagrade braniocu po službenoj dužnosti, o čijoj visini će sud odlučiti posebnim rješenjem, shodno čl. 227 st. 2 Zakonika o krivičnom postupku.

Imajući u vidu iznijete razloge, na osnovu čl. 303 st. 1 u vezi čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 11.06.2019. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja