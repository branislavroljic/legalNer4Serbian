K. br. 372/21
U IME CRNE GORE
Osnovni sud u Podgorici, sudija Rade Ćetković, uz učešće zapisničarke Edine Kraje, u krivičnom postupku protiv okrivljenog Ž. L., zbog krivičnog djela nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, nakon pravosnažnosti rješenja o usvajanju sporazuma o priznanju krivice Kt. br. 734/21 od 20.05.2021. godine, zaključenog između državne tužiteljke I. P. V., okrivljenog i njegovog branioca adv. H. G., dana 30.09.2021. godine donio je
P R E S U D U
Okrivljeni: Ž. L., JMB ..., od oca M. i majke R., rođene G., rođen ...... godine u P., sa prebivalištem u P. - M. br. 11, državljanin Crne Gore, razumije crnogorski jezik, koji je i njegov jezik, vozač, neoženjen, bez djece, pismen, završio osnovnu školu, srednjeg imovnog stanja, osuđivan presudama Osnovnog suda u K. K. br. 248/09 od 18.09.2009. godine zbog krivičnog djela teško djelo protiv bezbjednosti javnog saobraćaja iz čl. 348 st. 1 u vezi sa čl. 339 st. 1 Krivičnog zakonika Crne Gore (uslovna osuda) i Višeg suda u P. K. br. 113/13 od 11.06.2014. godine zbog krivičnog djela neovlašćena proizvodnja držanje i stavljanje u promet opojnih droga iz čl. 300 st. 1 i 2 Krivičnog zakonika (4 godine zatvora), protiv kojeg se ne vodi postupak za drugo krivično djelo.

Kriv je

Što je:

Dana 24. aprila 2021. godine, oko 02.30 časova, u Bul. I. C., u P.i, svjestan svog djela, čije je izvršenje htio, znajući da je isto zabranjeno, suprotno naredbi kojom se određuju mjere za suzbijanje i sprečavanje opasne zarazne bolesti i to čl. 1 st. 1 tač. 1 Naredbe Ministarstva zdravlja za preduzimanje privremenih mjera za sprečavanje unošenja u zemlju, suzbijanje i sprečavanje prenošenja novog koronavirusa ("Sl. list Crne Gore" br. 33/2021 od 31.03.2021 godine, br. 38/2021 od 09.04.2021. godine, br. 40/2021 od 16.04.2021. godine, br. 43/2021 od 23.04.2021. godine), kojom je zabranjen izlazak iz objekta stanovanja građanima u vremenu od ponoći do 5 časova narednog dana, radi sprečavanja unošenja zaraznih bolesti u zemlju, suzbijanja i sprečavanja prenošenja u druge zemlje, kao i zaštite stanovništva od novog koronavirusa, napustio svoj objekat stanovanja, kojom prilikom je dok je upravljao putničkim vozilom marke "Sang Jong" registarskih oznaka PG ....., zatečen i kontrolisan od strane policijskih službenika,
- čime je izvršio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Pa ga sud za navedeno krivično djelo primjenom čl. 4 st. 2, čl. 39 i čl. 42 st. 1 Krivičnog zakonika Crne Gore i čl. 226, čl. 229 i čl. 374 Zakonika o krivičnom postupku,
O S U Đ U J E
Na novčanu kaznu u iznosu od 400,00 (četiri stotine) eura, koju je okrivljeni dužan platiti u roku od 15 (petnaest) dana po pravosnažnosti presude, a ako izrečenu novčanu kaznu ne plati u određenom roku, sud će novčanu kaznu zamijeniti kaznom zatvora, tako što će za svakih započetih dvadeset pet eura novčane kazne odrediti jedan dan kazne zatvora, s tim da kazna zatvora ne može biti duža od šest mjeseci.

Obavezuje se okrivljeni da plati na ime troškova krivičnog postupka iznos od 30,00 eura, u roku od 15 dana po pravosnažnosti presude, pod prijetnjom izvršenja.

O b r a z l o ž e nj e
Okrivljenom Ž. L. je optužnim predlogom Osnovnog državnog tužilaštva u P.i Kt. br. 734/21 od 12.05.2021. godine stavljeno na teret krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore.

Nakon podnošenja optužnog predloga, državna tužiteljka, okrivljeni i njegov branilac su zaključili sporazum o priznanju krivice dana 20.05.2021. godine.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma, sud je ocijenio sadržinu dokaza koje je prikupila tužiteljka, a koji se nalaze u spisima predmeta.

Iz sadržine prikupljenih dokaza, sud je zaključio da je državna tužiteljka pružila dovoljno dokaza o krivici okrivljenog, te da je okrivljeni Ž. L. u vrijeme, mjestu i na način opisan u izreci ove presude učinio krivično djelo nepostupanje po zdravstvenim propisima za suzbijanje opasne zarazne bolesti iz čl. 287 Krivičnog zakonika Crne Gore, za koje ga je ovaj sud oglasio krivim, a nakon što je u svemu prihvatio sporazum o priznanju krivice.

Odlučujući o kazni iz sporazuma o priznanju krivice, zaključenog između stranaka i branioca, ovaj sud je našao da je predlog stranaka u vezi sa kaznom prihvatljiv, jer je isti u skladu sa interesima pravičnosti, a kazna odgovara svrsi kažnjavanja, imajući pritom u vidu olakšavajuće okolnosti koje se nalaze na strani okrivljenog, a koje je cijenila državna tužiteljka prilikom pregovaranja o visini kazni, i to njegovo držanje nakon učinjenog krivičnog djela izraženo kroz potpuno i jasno priznanje koje je doprinijelo bržem i efikasnijem okončanju krivičnog postupka, te iskreno kajanje, dok je od otežavajućih okolnosti cijenjen njegov raniji život, odnosno osuđivanost zbog krivičnih djela navedenih u izreci presude.

Okrivljeni je shodno čl. 226 i čl. 229 Zakonika o krivičnom postupku obavezan da plati paušalne troškove krivičnog postupka u iznosu od 30,00 eura, a koji je određen prema trajanju i složenosti postupka i imovnom stanju okrivljenog.

Na osnovu navedenog, shodno čl. 303 st. 1 u vezi sa čl. 374 Zakonika o krivičnom postupku, odlučeno je kao u izreci presude.

OSNOVNI SUD U PODGORICI

Dana, 30.09.2021. godine
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ove presude je dozvoljena
žalba samo ako presuda nije u
skladu sa zaključenim sporazumom.

ZTO: Edina Kraja
ZAPISNIČARKA S U D I J A
Edina Kraja Rade Ćetković
DN-a: Po primjerak presude dostaviti:

- ODT Podgorica,
- Okrivljenom,
- Braniocu okrivljenog,
- a/a.

Postupljeno dana ________________
Namještenik suda_________________
ZAPISNIČARKA S U D I J A
Edina Kraja,s.r. Rade Ćetković,s.r.

PRAVNA POUKA: Protiv ovog rješenja dozvoljena je žalba u
roku od 3 dana od dana prijema prepisa
istog, krivičnom vijeću ovog suda.

Z.T.O. Edina Kraja