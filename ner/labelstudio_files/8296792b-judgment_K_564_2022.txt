K. br. 564/22
U IME CRNE GORE
OSNOVNI SUD U PODGORICI, sudija Goran Đuković, uz učešće zapisničarke Ljiljane Ivanović, u krivičnom postupku protiv protiv okrivljenog P. Ž., zbog krivičnog djela ugrožavanje sigurnosti iz čl. 168 st. 4 u vezi st. 1 i 2 Krivičnog zakonika Crne, nakon ročišta na kome se odlučivalo o sporazumu o priznanju krivice, održanog 14.10.2022. godine u prisustvu državnog tužioca Harisa Šabotića i okrivljenog P.Ž. i njegovog branioca adv. M.M., oštećenih i punomoćnika oštećenih adv. A.N. istog dana izrekao je i javno objavio,

P R E S U D U
Orkivljeni: P. Ž., JMBG:xxxxxxxxxxxx, od oca R. i majke A., rođene J., rođen xx.xx.xxxx. godine u Podgorici, sa prebivalištem u Podgorici, ul. B. B. br.xx, državljanin Crne Gore, koji razumije i govori crnogorskim jezikom, sa završenom srednjom likovnom školom, oženjen, bez djece, lošeg imovnog stanja, ranije neosudjivanog, koji se nalazi u pritvoru po rješenju sudije za istragu Osnovnog suda u Podgorici Kri.br. 530/22 od 26.08.2022. godine, koji pritvor se ima računati od 24.08.2022. godine od 00:30 časova, neosudjivan,
KRIV JE
Zato što je:

Dana 23. avgusta 2022. godine, oko 18,00 časova, u Ulici xxxxx, u Podgorici, u prostorijama redakciji dnevnog lista "D.", svjestan svog djela čije je izvršenje htio, znajući da je njegovo djelo zabranjeno, prijetnjom da će napasti na život i tijelo više lica - oštećenih novinara dnevnog lista "D." M.V. i A.D., koje obavljeju poslove od javnog značaja, zatim tehničkog urednika A.J., te D. B. i M. B., ugrozio njihovu sigurnost, na način što je, nezadovoljan tekstom objavljenim na portalu "D." pod naslovom "Najveći džabalebaroš u Crnoj Gori", najprije došao u prostorije redakcije i oštećenom J. A. uputio riječi "udji unutra, udji unutra smrade" odgurnuvši ga u predjelu grudi, nakon čega je krenuo ka službenim prostorijama, ali da je oštećeni J.A. u tome spriječio, a zatim je stisnutom pesnicom zamahnuo u pravcu oštećenog J. da ga udari, kada je došlo do guranja i rvanja izmedju orkivljenog i oštećenog J.A., da bi okrivljeni potom sa stola uzeo keramičku čašu i razbio o sto, a zatim sa odlomljenim komadom te čaše i zamahnuo prema oštećenom J.A., upućujući mu nekoliko puta riječi: "zaklaću te, zaklaću te", pa kada mu je oštećena A.D. saopštila da tekst kojim je nezadovoljan može da bude uklonjen i da s izbriše, zatražio da mu se dovede novinar koji je pisao navedeni tekst, upućujući prijetnje sadržine: "pobiću vas, pobiću vas, sve ću slomiti, dovedite mi novinara", te riječi: " sve ću da vas pobijem, baciću vam bombu, znate li vi ko sam ja, ja sam K. sa Z." što je kod oštećenih izazvalo osjećaj straha i ugroženosti,
-čime je izvršio krivično djelo ugrožavanje sigurnosti iz čl. 168 st. 4 u vezi st. 1 i 2 Krivičnog zakonika Crne.

Pa sud okrivljenog primjenom čl. 3 st. 4, čl. 5, čl. 13, čl. 15, čl. 32, čl. 36, čl.42 i 51Krivičnog zakonika Crne Gore i čl. 226,229, 239 i 374 Zakonika o krivičnom postupku,
O S U Đ U J E
Na kaznu zatvora u trajanju od 4 (četiri) mjeseca,u koju se uračunava i vrijeme provedeno u pritvoru počev od 24.08.2022. godine od 00:30 časova, kao dana i časa lišenja slobode pa nadalje.

Oštećeni J. A., V. M., D. A., B. D. i B. M. radi ostvarenja imovinsko pravnih zahtjeva se upućuju na parnični postupak.

Obavezuje se okrivljeni da ovom sudu na ime troškova postupka uplati iznos od 115,50 eura, 30,00 eura na ime paušala, kao i da naknadi troškove postupka koje su oštećeni imali angažovanjem kvalifikovanog punomoćnika o čijoj visini će sud odlučiti naknadno posebnim rješenjem sve u roku od 15 dana po pravosnažnosti presude.

O b r a z l o ž e nj e
Optužnim predlogom Osnovnog državnog tužilaštva Kt. br. 1181/22 od 12.09.2022. godine okrivljenom P. Ž., stavljeno je na teret ugrožavanje sigurnosti iz čl. 168 st. 4 u vezi st. 1 i 2 Krivičnog zakonika Crne.

Utvrđujući da li postoji dovoljno dokaza o krivici okrivljenog za predmetno krivično djelo, na ročištu za razmatranje sporazuma o priznanju krivice, državni tužilac, podnio je sudu dokaze koje je prikupio u prethodnom postupku.

Iz sadržine prikupljenih dokaza na koje okrivljeni i njegov branilac nijesu imali primjedbi, sud je zaključio da je državni tužilac pružio dovoljno dokaza o krivici okrivljenog P. Ž., i da je okrivljeni u vrijeme i na način opisan u izreci ove presude, učinio krivično djelo ugrožavanje sigurnosti iz čl. 168 st. 4 u vezi st. 1 i 2 Krivičnog zakonika Crne, a nakon što je u svemu prihvatio sporazum o priznanju krivice.

Odlučujući o vrsti i visini krivične sankcije iz sporazuma o priznanju krivice zaključenog između stranaka, sud je cijenio sve okolnosti iz čl. 42 Krivičnog zakonika Crne Gore, pa je u odsustvu otežavajućih okolnosti, kao olakšavajuću okolnost cijenio raniju neosudjivanost orkivljenog koju je utvrdio iz izvoda iz KE br. 1408/2022, kao i da je oženjen, pa je sud okrivljenog osudio na kaznu zatvora u trajanju od 4 mjeseca, u koju kaznu mu je uračunao vrijeme provedeno u pritvoru, kao u izreci presude, nalazeći da se ovakvom kaznom zatvora ima ostvariti svrha kažnjavanja iz čl. 32 st. 2 Krivičnog zakonika Crne Gore, u okviru opšte svrhe propisivanja i izricanja krivičnih sankcija iz čl.4 st.2 Krivičnog zakonika Crne Gore.

Odluka o troškovima postupka i paušalu, kao u izreci presude, donijeta je na osnovu čl. 226, 227 i 229 Zakonika o krivičnom postupku.

OSNOVNI SUD U PODGORICI

Dana, 14.10.2022. godine
SUDIJA
Goran Đuković, s.r.

PRAVNA POUKA:

Protiv ove presude žalba nije dozvoljena
ZTO: Ljiljana Ivanović
SUDIJA
Goran Đuković
DN-a: Po primjerak rješenja dostaviti:

- ODT Podgorica
- Okrivljenom P. Ž. dopisom u Istražni zatvor Spuž
- Braniocu okrivljenog, advokatu M. M.

- punomoćniku oštećenih adv. A. N.

-a/a
- Sudskoj praksi
Postupljeno dana: _________________
Namještenik suda: _________________