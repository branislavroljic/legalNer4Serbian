K.br. 221/17
U IME CRNE GORE
OSNOVNI SUD U BERANAMA, po sudiji pojedincu Aleksandru Ćulafiću, uz učešće samostalnog referenta Milice Milanović, kao zapisničara, u krivičnom predmetu protiv okrivljenog G. M., iz A., zbog krivičnog djela uništenje i oštećenje javnih uređaja iz čl. 328 st. 3 u vezi st. 1 Krivičnog zakonika Crne Gore, po optužnom predlogu Osnovnog državnog tužilaštva u Beranama Kt.br. 295/17 od 13.12.2017. godine, nakon održanog glavnog i javnog pretresa, u prisustvu Savjetnika ODT-a u Beranama, Mihaila Lalića, okrivljenog G. M. i predstavnika oštećenog CEDIS-a P. Z., dana 08.03.2018. godine, donio je i javno objavio

P R E S U D U
Okrivljeni G. M., zv. G., JMB ..., od oca M. i majke K., rođene D., rođen .... godine, u B., sa prebivalištem u selu S., opština A., državljanin Crne Gore, pismen, sa završenom SSS, privatni preduzetnik, oženjen, otac troje djece, siromašnog imovinog stanja, osuđivan presudom Osnovnog suda K.br. 35/2000 od 20.03.2000. godine, zbog krivičnog djela iz čl. 172 st. 31 KZCG, novčanom kaznom u iznosu od 2.200,00DEM.

Na osnovu čl. 373 st. 1 tač. 1 Zakonika o krivičnom postupku,
OSLOBAĐA SE OD OPTUŽBE
Da je:

- Dana 25.11.2017. godine oko 14,00 časova u Ul. B. D. u A., prilikom kopanja kanala za rekonstrukciju kanalizacione mreže radnom mašinom - rovokopačem gusjeničarem marke "Kamaca" iako je bio svjestan da svojom radnjom može učiniti djelo, olako držeći da do toga neće doći ili da će to moći spriječiti oštetio napojno niskonaponsko kablo vlasništvo oštećenog CEDIS-a usled čega je bez napajanja električnom energijom ostala zgrada odjeljenja bezbjednosti u A.,
- čime bi izvršio krivično djelo uništenje i oštećenje javnih uređaja iz čl. 328 st. 3 u vezi st. 1 Krivičnog zakonika Crne Gore
- jer djelo za koje je optužen po zakonu nije krivično djelo.

Troškovi krivičnog postupka padaju na teret budžetskih sredstava suda.

Oštećeni CEDIS se radi ostvarivanja imovinsko-pravnog zahtjeva upućuje na parnični postupak.

O b r a z l o ž e nj e
Optužnim predlogom Osnovnog državnog tužilaštva u Beranama Kt.br. 295/2017 od 13.12.2017. godine, okrivljen je G. M., iz A., zbog krivičnog djela uništenje i oštećenje javnih uređaja iz čl. 328 st. 3 u vezi st. 1 Krivičnog zakonika Crne Gore.

Glavni pretres je održan i zaključen u prisustvu Savjetnika ODT-a u Beranama Mihaila Lalića, okrivljenog G. M., i punomoćnika oštećenog CEDIS-a Pavićević Zorana, koji se tokom prethodnog postupka pridružio krivičnom gonjenju protiv okrivljenog i postavio je imovinsko-pravni zahtjev.

Savjetnik ODT-a u Beranama, u završnoj riječi je ostao pri podnijetom optužnom predlogu, jer je izvedenim dokazima utvrđeno da je okrivljeni izvršio krivično djelo stavljeno mu na teret, u vrijeme, mjesto i na način opisan dispozitivom optužnice, pa je predložio da sud okrivljenog oglasi krivim i osudi na kaznu po zakonu srazmjerno težini izvršenog krivičnog djela i stepenu krivice.

Okrivljeni G. M. u svojoj odbrani datoj tokom postupka u bitnom je istakao da je dana 25.11.2017. godine oko 16,00 časova sa svojom radnom mašinom rovokopačem gusjeničarem marke "Kamaca" izvodio radove po zahtjevu DOO Vodovod i Kanalizacija opštine A., odnosno kopao kanal za rekonstrukciju kanalizacione mreže. Pored njega radove su izvodili radnici Komunalnog, na način što su okopavali strujne vodove i ostale telekomunikacione i vodne mreže. Tom prilikom vodili su računa da prate mjesto gdje se nalazi pozor trake koje su postavljene iznad strujnih vodova. Naišli su na jednu takvu traku i tu su lokaciju radnici otkopali ručno, a on gdje je mogao vršio je iskop radnom mašinom. U neposrednoj blizini lokacije gdje su radnici vršili iskop i gdje su postojali kablovi bez ikakvog obilježja pozor trake, nalazio se drugi strujni niskonaponski vod, koji je otkopao prilikom izvlačenja zemlje iz kanala i primijetio je varničenje. Nakon toga izvršeno je ručno iskopavanje i utvrđeno je da kabal nije prekinut već samo na krajevima u širini korpe nagnječen i neznatno oštećen. O tome je odma obavijestio nadležne u CEDIS-u koji su došli iz preventivnih razloga i isključili napajanje električne energije, tako da zgrada OB Andrijevica nije imala struje. Sjutradan je nastavio sa radovima a tokom dana radnici CEDIS-a su došli na lice mjesta i otklonili oštećenje i nakon toga pustili struju. Iznad niskonaponskog kabla koji je on oštetio prilikom kopanja rovokopačem nije bilo nikakvog upozoravajućeg obelježja niti zaštitne trake. Poznato mu je da je preduzeće Vodovog i Kanalizacija naknadila štetu CEDIS-u u iznosu od 60,00€.

U završnoj riječi je izjavio da se ne osjeća krivim za krivično djelo koje mu je stavljeno na teret i tražio je da ga sud oslobodi od optužbe, jer nije znao da se na istom mjestu nalazi kabal, niti ga je upozorio direktor Vodovoda kao ni radnici CEDIS-a.

Provjeravajući navode optužnog akta i odbranu okrivljenog, sud je u dokaznom postupku na glavnom pretresu izveo dokaze: saslušao u svojstvu svjedoka G. D., D. S., B. M. i J. Lj.; na saglasan predlog stranaka pročitao iskaz svjedoka R. V., dat na zapisniku kod ODT-a Kt.br. 295/17 od 06.12.2017. godine; pročitao službenu zabilješku Uprave policije OB A. broj 2579 od 27.10.2017. godine; pročitao obavještenje CEDIS-a; te pribavio i izvršio uvid u izvod iz KE na ime okrivljenog.

Nakon analize izvedenih dokaza, njihove svestrane i brižljive ocjene, cijeneći ih svaki pojedinačno i u sveukupnosti, dovodeći ih u vezu jedne sa drugim i u kontekstu sa navodima odbrane okrivljenog, sud je utvrdio činjenično stanje i na osnovu tako utvrđenog činjeničnog stanja zaključio da djelo koje je predmet optužbe po zakonu nije krivično djelo.

Naime, sud je činjenično stanje utvrdio prevashodno na osnovu izvedenih dokaza, a dovedeno u vezu sa odbranom okrivljenog.

Iz iskaza svjedoka K. D. sud je utvrdio da radi kao D. DOO "Vodovod i kanalizacija" opštine A., te da zbog rekonstrukcije dijela gradske kanalizacije je bilo neophodno da se izvrši iskop nove trase za zgrade, zbog čega su angažovali radnike Vodovoda i kanalizacije i G. M. kako bi isti sa svojom radnom mašinom vršio iskopavanje kanala za kanalizaciju u dubini od 3,5 m što je bilo nemoguće ručno iskopati. Prije izvođenja ovih radova pozvao je radnike Distribucije iz A. da ih konstultuje da li znaju gdje prolaze kablovi od struje, s ozbirom da ne postoji katastar podzemnih elektrodistibutivnih kablovskih vodova u opštini A.. Tom prilikom je M. B. ili Lj. J., radnik CEDIS-a iz A. izašao na lice mjesta i pokazao radnicima mjesto na koje prolaze kablovi, pa su radnici na tom mjestu vršili ručno iskopavanje kablova, i pronašli dva kabla, na način što su iskop vršili ručno, a kablovi su bili na dubini od oko 60cm i iznad tih kablova je bila pozorna traka. Od ovoga mjesta na udaljenosti od prilike od 50 cm bez ikakvog upozorenja radna mašina je oštetila odnosno zakačila distributivni kabal, koji je bio ukopan na dubini od oko 60 cm i nije bilo pozorne trake nad istim kablom. Smatra da okrivljeni G. M. nije mogao da pretpostavi, niti bilo kod od njih čak ni radnici E., da se tu nalazi kabal koji napaja zgradu Odjeljenja bezbjednosti u A.. Imao je usmenu saglasnost opštine A. da izvodi radove jer se radilo o nužnim radovima, a nije podnosio pismeni zahtjev za odobrenje. Sjutradan radnici CEDIS-a su došli na lice mjesta i uklonili kvar, a DOO Vodovod i kanalizacija naknadili štetu CEDIS-u koja je prouzorokovana prethodnog dana u iznosu od 60,00€ koliko je koštala spojnica. Sud je u potpunosti prihvatio iskaz saslušanog svjedoka, jer je isti dat u jasnom i ubjedljivom izlaganju, i ničim nije doveden u pitanju.

Iz iskaza svjedoka J. Lj., sud je utvrdio da u distribuciji A. radi kao referent za odnose sa potrošačima FC Snabdijevanje B.. Poznato mu je da u A. ne postoji katastar elektrodistributivnih kablovskih vodova. Krajem novembra 2017. godine kod njega je došao direktor Komunalnog K. D. i saopštio mu da će da vrši iskop kanalizacije i da pita ima li struje u tom dijelu. Izašao je na lice mjesta, i kada mu je K. D. pokazao trasu po kojoj će da se vrši iskop kanalizacije, na osnovu sjećanja mu je pokazao kuda prolazi kabal za napajanje privremenih objekata. Na tom mjestu radnici Komunalnog su izvršili ručni otkop. Nije mu poznato da postoji još kablova u tom dijelu. U neposrednoj blizini ovoga mjesta okrivljeni je radnom mašinom pronašao i prekinuo kablo koji snabdijeva električnom energijom OB A.. Pretpostavlja da je isti kabal postavljan prije 30 godina, kada je zgrada OB A. pravljena. Nije izlazio na lice mjesta nakon što je isti kabal prekinut, a čuo je da nije bilo zaštitne trake nad istim kablom koji je prekinut. Sud je u potpunosti prihvatio iskaz saslušanog svjedoka, jer je isti dat u jasnom i ubjedljivom izlaganju i ničim nije doveden u pitanju.

Iz iskaza svjedoka D. S., sud nije mogao utvrditi pravno relevantne činjenice u vezi kritičnih događaja ali je isti potvrdio da je kao glavni inženjer CEDIS-a bio dežuran dana 25.11.2017. godine, kada je obaviješten da je došlo do oštećenja na napojnom niskonaponskom kablu u A. i da je bez struje ostala zgrada OB A.. Od strane R. V. obaviješten je da je fizički oštećeno jedno niskonaponsko kablo sa kojeg se napaja zgrada OB A.. Kvar je otklonjen sjutradan, stavljanjem novih spojnica i spajanjem oštećenog kabla. Za svo to vrijeme zgrada OB A. nije imala električnu energiju. Misli da ne postoji katastar podzemnih elektrodistributivnih kablovskih vodova u opštini A.. Kao glavni inženjer za nadzemne vodove ne zna kuda prolaze podzemni kablovi u opštini A., i nije mu poznato da li to zna neko od radnika Elektrodistribucije.

Iz iskaza svjedoka R. V., sud nije mogao utvrditi pravno relevantne činjenice u vezi kritičnih dešavanja, ali je potvrdio da radi na poslovima montera 1 u službi održavanja. Dana 25.11.2017. godine bio je dežuran kada je oko 16,30 časova bio obaviješten od strane D. S., da je došlo do oštećenja podzemnog kabla, a što je prijavio K. D. direktor DOO "Vodovod i Kanalizacija" A.. Nakon čega je izašao na lice mjesta i ustanovio da je prilikom iskopa kanala ispred zgrade poslovnice CEDIS-a u A. došlo do oštećenja niskonaponskog kabla SZ 4x35 m2, a koji napaja električnom energijom zgradu OB A.. Zbog nastalih mehaničkih oštećenja koje je bilo vidno, a usled nemogućnosti brzog otklanjanja kvara u trafostanici A. isključio je napajanje podzemne linije kabla, tako da je bez napajanja stujom ostala zgrada OB A.. Sve ostale zgrade su imale redovno napajanje. Kako je bilo kasno zbog slabe vidljivosti i bezbjednosti, dogovorili su se da oštećenje otklone sjutradan u ranim jutarnjim časovima. Narednog dana 26.11.2017. godine oko 12,30 časova izvršen je uviđaj na licu mjesta kojem je prisustvovao u ime CEDIS-a i tada je od strane direktora Vodovoda i Kanalizacije A. čuo da je to preduzeće izvodilo radove na izmještanje kanalizacione mreže i da je lice koje je angažovano sa njihove strane rovokopačem zakačilo kabal i napravilo navedena oštećenja. Istog dana oštećenje je otklonjeno od strane službenika CEDIS-a pa je pušten napon u zgradi OB A..

Iz iskaza svjedoka B. M. sud nije mogao utvrditi pravno relevantne činjenice u vezi kritičnih dešavanja, jer je istakao da mu ništa nije poznato, a radi u trafostanici A. 110/35/10 KV kao uklopničar, i u Crnoj Gori ne postoji Katastar podzemnih elektrodistributnih kablovskih vodova, te kada se vrši iskop zemlje na području A. ne zna se precizno gdje se ti kablovi nalaze, već zaposleni iz Distribucije saopštavaju kuda po njihovom mišljenju prolaze isti kablovi.

Iz službene zabilješke Uprave policije OB A. broj ... od 27.11.2017. godine, sud je utvrdio da je ista sačinjena dana 26.11.2017. godine na okolnost da je prilikom izvođenja radova na rekonstrukciji dijela kanalizacione mreže u Ul. B. D. u A. došlo do oštećenja strujnog voda i samim tim prestanka napajanja električnom energijom zgrade OB A., te da je iskopan kanal radnom mašinom G. M. dubine oko 3 metra a u dužini od oko 20 metara i širini oko 1 metar, da na oštećenom kablu CU 4x35 primjetni su tragovi oštećenja i skinute plastične - zaštite - omota na širini od oko 50 cm koliko je široka korpa rovokopača, da na licu mjesta tj. na krajevima iskopanog kabla, a u visini iznad kabla nije zapažena traka upozorenja niti zaštitna traka.

Iz obavještenja CEDIS-a od 30.01.2018. godine se utvrđuje da DOO CEDIS na cjelokupnoj političkoj opštini A. ne posjeduje evidenciju - katastar podzemnih elektrodistributivnih kablovskih vodova, te samim tim ni u samom centru grada gdje su vršena iskopanja od strane okrivljenog G. M..

Sadržinu naznačenog pisanog dokaza sud je u potpunosti prihvatio jer ista tokom postupka nije učinjena spornom, a izvedeni pisani dokaz u međusobnoj je saglasnosti sa iskazima saslušanih lica tokom postupka i odbranom okrivljenog.

Dakle, kada se sve prethodne odlučne činjenice dovedu u vezu koje su logične i hronološki povezane, nedvosmisleno i jasno se zaključuje da je okrivljeni G. M. dana 25.11.2017. godine, prilikom kopanja kanala za rekonstrukciju kanalizacione mreže radnom mašinom "Kamaca" oštetio napojno niskonaponsko kablo vlasništvo oštećenog CEDIS-a usled čega je bez napajanja električnom energijom ostala zgrada odjeljenja bezbjednosti A.. Okrivljeni prilikom izvođenja istih radova nije bio svjestan da svojom radnjom može učiniti krivično djelo niti je olako držao da do toga neće doći, te da će to moći spriječiti, niti je prema okolnostima pod kojima je ovo učinio i svojim ličnim svojstvima bio dužan i mogao biti svjestan te mogućnosti. Naime, za krivicu uz postojanje određenog starosnog doba i uračunljivosti učinioca potrebno je da je djelo učinjeno sa umišljajem ili iz nehata. Svijest i volja o izvršenju djela mogu se formirati i prije izvršenja djela, ali moraju postojati u vrijeme kada je krivično djelo izvršeno. Naime, nije ni logično da je okrivljeni mogao znati niti pretpostaviti kuda prolaze kablovi podzemni, odnosno mjesto na koje se nalazi kabal koji napaja električnom energijom zgradu OB A., kada ne postoji katastar podzemnih elektrodistributivnih kablovskih vodova, i kada iznad oštećenog kabla nema zaštitne trake i trake upozorenja. Kako je radnik CEDIS-a izašao na lice mjesta, i na osnovu sjećanja pokazao kuda prolazi kabal za napajanje privremenih objekata, a na tom mjestu su radnici Komunalnog izvršili ručni otkop, okrivljeni nije mogao pretpostaviti i imati svijest da postoji još kablova u tom dijelu i u neposrednoj blizini ovoga mjesta.

Kako je okrivljeni prilikom kopanja kanala radnom mašinom oštetio napojni niskonaponski kabal vlasništvo oštećenog CEDIS-a usled čega je bez napajanja ostala zgrada OB A., a nije bio svjestan da svojom radnjom može učiniti djelo, niti je prema svojim ličnim svojstvima bio dužan, niti je mogao biti svjestan te mogućnosti, to se u konkretnom slučaju isključuje umišljaj i nehat okrivljenog i samim tim krivica okrivljenog, jer nije logično da je okrivljeni mogao da zna kuda prolaze kablovi s obzirom da je bio angažovan od preduzeća DOO "Vodovod i kanalizacija" iz A., da vrši iskop. Dakle sve prethodno navedne činjenice ukazuju na to da okrivljeni nije znao, niti je mogao znati kuda prolaze kablovi, pa je sud okrivljenog oslobodio od optužbe po zakonskoj osnovi iz čl. 373 st. 1 tač. 1 ZKP-a nalazeći da su postojale okolnosti kod okrivljenog koje isključuju njegovu krivicu, jer nije bilo umišljaja i nehata na njegovoj strani. Znači da je tokom postupka dokazano djelo iz optužbe, ali nije dokazan umišljaj ili nehat, a to je okolnost koja isključuje krivicu i osnov za oslobađanje od optužbe iz čl. 373 st. 1 tač. 1 ZKP-a.

Shodno čl. 230 ZKP-a, troškovi krivičnog postuka padaju na teret budžetskih sredstava suda.

Oštećeni CEDIS, radi ostvarivanja imovinsko-pravnog zahtjeva u smislu čl. 239 ZKP-a upućuje se na parnični postupak.

Iz iznijetih razloga odlučeno je kao u izreci presude.

OSNOVNI SUD U BERANAMA

Dana 08.03.2018. godine
ZAPISNIČAR, S U D I J A,
Milica Milanović Aleksandar Ćulafić
PRAVNA POUKA: Nezadovoljna stranka
ima pravo žalbe, u roku od 8 (osam) dana,
od dana prijema presude, putem ovog suda
za Viši sud u Bijelom Polju.