K broj 57/18
U IME CRNE GORE
OSNOVNI SUD U BARU, sudija Goran Šćepanović, sa zapisničarom Milijanom Minić, u krivičnom predmetu okrivljenog I. M., zbog krivičnog djela – lažno prijavljivanje iz člana 388 stav 1 Krivičnog zakonika Crne Gore i krivičnog djela davanje lažnog iskaza iz člana 389 st. 3 u vezi sa st. 1 Krivičnog zakonika Crne Gore, po optužnom predlogu oštećenog kao tužioca V. Z. od 04.05.2015.godine, kojeg zastupa punomoćnik Ž. Š. , advokat iz .B. nakon održanog glavnog javnog pretresa u prisustvu punomoćnika oštećenog kao tužioca i branioca okrivljenog, advokataD. H. , a odsustvu okrivljenog M. I., dana 05.11.2018.godine, donio je i javno objavio

P R E S U D U
Okrivljeni M. I., JMBG... , od oca V. rođen.... .godine, u B. , nastanjen u B. , ...., državljanin Republike H. , privatnik.

Na osnovu čl. 373. tač. 2 ZKP-a
OSLOBAĐA SE OD OPTUŽBE
Da je:

Dana, 02.08.2013.godine, svjestan svog djela i htio njegovo izvršenje, podnio krivičnu prijavu protiv V. Z. , da je na njegovu štetu dana 01.08.2013.godine izvršio krivično djelo - ugrožavanje sigurnosti iz člana 168 stav 1 Krivičnog zakonika, a znao je da on nije izvršio to krivično djelo, a takođe je dana 13.11.2013.godine, kada je saslušan kod ODT Bar u predmetu Kt. broj 489/13, svjestan svog djela i htio njegovo izvršenje, dao izjavu protiv V. Z. , da je na njegovu štetu dana 01.08.2013.godine izvršio krivičnog djelo - ugrožavanje sigurnosti iz člana 168 stav 1 Krivičnog zakonika, koju izjavu je ponovio dana 24.01.2014.godine pred Osnovnim sudom u Baru u predmetu K.broj 520/13, dakle dao lažan iskaz, a presudom Osnovnog suda u Baru K.br. 520/13 od 09.05.2014.godine, optuženi V. Z. je oslobođen od optužbe, da je izvršio krivično djelo - ugrožavanje sigurnosti iz čl. 168 stav 1 Krivičnog zakonika, koja odluka je potvrđena presudom Višeg suda u Podgorici Kž 62/15 od 22.01.2015.godine.

- čime bi izvršio krivično djelo - lažno prijavljivanje iz čl. 388 st. 1 Krivičnog zakonika Crne Gore i krivično djelo davanje lažnog iskaza iz člana 389 st. 3 u vezi sa st. 1 Krivičnog zakonika Crne Gore.

Jer nije dokazano da je izvršio djelo za koje je optužen.

Troškovi krivičnog postupka padaju na teret budžetskih sredstava suda.

O b r a z l o ž e n j e
Optužnim predlogom oštećenog kao tužioca od 04.05.2015.godine, koji je preciziran podneskom od 08.06.2015.godine, okrivljenom I. M. je stavljeno na teret izvršenje krivičnog djela lažno prijavljivanje iz čl. 388 st. 1 KZCG i krivično djelo davanje lažnog iskaza iz čl. 389 st. 1 u vezi sa st. 3 i 4 KZ, a sve u vezi sa čl. 48 KZ.

Glavni pretres je održan u odsustvu okrivljenog na osnovu rješenja krivičnog vijeća ovog suda Kv br. 64/16 od 08.04.2016.godine.

Okrivljeni I. M. nije saslušan u toku postupka.

U dokaznom postupku sud saslušao oštećenog kao tužioca V. Z. i svjedoke L. P. i K. B. i izvršen je uvid u spise predmeta Osnovnog suda u Baru K.br. 520/13.

Oštećeni kao tužilac V. Z. je u svom iskazu na glavnom pretresu naveo da je I. M. njegov komšija i da su imali korektne odnose do momenta dok M. nije počeo da podiže pušnicu - sušaru i to tačno ispred njegovog prozora, a to je bilo prije 4 godine. Od tada nastaju njihovi problemi i zbog toga je podnio parničnu tužbu protiv njega. Poslije toga je M. podnio krivičnu prijavu da mu je on (Vrcelj) ugrozio život i da mu je prijetio, pa je protiv njega vođen krivični postupak pred sudom u Baru zbog krivičnog dijela ugrožavanje sigurnosti. Na tom suđenju su bili svjedoci geometri, koji su bili prisutni ovom događaju i koji su svjedočili na sudu, nakon čega je oslobođen od optužbe. On nikada nije prijetio M. I., niti je ikada prije i poslije 1. avgusta 2013. godine na bilo koji način preduzeo bilo kakve radnje da se I. M. može osjetiti ugroženom od njega. Bio je prinuđen da podigne parničnu tužbu protiv M. I. radi uznemiravanja svojine, a onda je M. njega lažno prijavio da mu je ugrozio život.

Svjedok L. P. je u naveo da je u avgustu 2013. godine bio u dvorištu kuće I. M. i to nešto vezano poslom, a sa njim je bio K. B. . Zna da je došlo do žučne rasprave između M. i njegovog komšije V. , ali ne može da se tačno sjeti riječi koje su uputili jedno drugom. Prepirka se odnosila na neki imovinski spor koji su imali vezano za neki put. Bila je to oštrija rasprava, ali nije bilo naznaka da može doći do fizičkog sukoba. Oni su se nakon izvjesnog vremena razišli, a on je ostao da snimi kuću. S obzirom da je prošlo tri godine ne sjeća se detalja. Z. V. nije uputio, da se on sjeća, nikakve riječi prijetnje I.. Od njih dvojice je bio udaljen jedan metar i čuo je kompletnu raspravu između I. i V. , ali, kako navodi, ne može da se sjeti nijedne riječi. Njihova rasprava trajala je nekoliko minuta, možda deset, a za sve to vrijeme bio je u njihovoj neposrednoj blizini. Ne sjeća se da je V. Z. tom prilikom uputio riječi I. Mirku „nestaćeš sa zemlje, bićeš sravnjen sa zemljom, raznijeću ti mozak“.

Svjedok K. B. je izjavio da je po zanimanju inžinjer geodezije. Može da potvrdi da je u toku 2013. godine bio zaposlen u preduzeću “Ekvidistanca” vlasništvo L. P. iz Bara, da je obavljao poslove u Baru. Priroda posla je takva da dnevno ima 5, 6 mjerenja na licu mjesta tako da se zbog proteka vremena i brojnih poslovnih obaveza on se ne može sjetiti šta se dešavalo na licu mjesta povodom predmeta koji se vodi pred ovim sudom.

Iz spisa predmeta Osnovnog suda u Baru K.br. 520/13, čiji sastavni dio čine i spisi ODT-a u Baru Kt.br. 489/13, utvrđuje se da je V. Z. dana 02.08.2013.godine preko svog punomoćnika, podnio krivičnu prijavu ODT-u u Baru protiv V. Z. zbog krivičnog djela ugrožavanje sigurnosti iz čl. 168 KZCG, a u kojoj krivičnoj prijavi je naveo da mu je V. Z. dana 01.08.2013.godine, između ostalog, uputio prijetnju „raznijeću ti mozak.... nestaćeš“. Takođe, I. M. je u postupku pred tužiocem na zapisniku Kt.br. 489/13 od 13.11.2013.godine dao iskaz u svojstvu svjedoka oštećenog u kojem je u bitnom naveo da sa V. Z. m ima duže vremena imovinskih problema, te da je dana 01.08.2013.godine pozvao geometre L. P. i njegovog pomoćnika da mu izvrše etažiranje objekta i kvote terena po novom DUP-u, pa su geometri, da bi mogli da rade svoj posao, morali zakoračiti u dvorište V. Z. . U tom trenutku je V. Z. izašao iz svog dvorišta i počeo da viče da može da koristi put, nakon čega mu se unio u lice i počeo da prijeti prstom i uputio mu riječi „nestaćeš sa zemlje, bićeš sravnjen sa zemljom, raznijeću ti mozak“. Dalje je naveo da se ovom prilikom osjetio ugroženim i da se uplašio za svoj život i živog svoje maloljetne kćerke. Nakon ovoga je ODT u Baru podnio optužni predlog Kt.br. 489/13 od 15.11.2013.godine protiv V. Z. zbog krivičnog djela ugrožavanje sigurnosti iz čl. 168 st. 1 KZ CG, a koji krivični postupak se vodio pred Osnovnim sudom u Baru pod brojem K.br. 520/13. U ovom postupku okrivljeni V. Z. je negirao izvršenje krivičnog djela, a oštećeni I. M. je u ovom postupku na glavnom pretresu dana 24.01.2014.godine naveo da mu je kritičnog dana prišao okrivljeni V. Z. i rekao mu da će nestati sa lica zemlja i da će mu prosuti mozak, te da se od ovih riječi osjetio ugroženim za svoj život i tijelo i da je osjetio strah. Takođe u ovom postupku su saslušani i svjedoci L. P. i K. B. , geometri, koji su u bitnom naveli i to svjedok L. P. da se nalazio na udaljenosti od nekih dva metra od oštećenog, te da je mogao da čuje razgovor koji su vodili okrivljeni Vrcelj i oštećeni I., da je između njih dvojice bila rasprava, ali da nikakvih prijetnji nije bilo. Takođe je i svjedok K. B. naveo da je bila međusobna rasprava između Vrcelja i I., da se on nalazio u njihovoj neposrednoj blizini i da je čuo raspravu, ali da se ne može sjetiti da li je neko nekome prijetio. Nakon zaključenog glavnom pretresa je Osnovni sud u Baru donio presudu K.br. 520/13 od 09.05.2014.godine kojom je okrivljenog V. Z. , na osnovu čl. 373 tačka 2 ZKP-a, oslobodio od optužbe za krivično djelo ugrožavanje sigurnosti iz čl. 168 st. 1 KZ-a, odnosno da je dana 01.08.2013.godine oko 13,30 h u naselju Ilino Opština Bar ugrozio sigurnost oštećenog I. M. prijetnjom da će napasti na život i tijelo, na način što je nakon kraće prepirke oštećenom uputio riječi prijetnje, „nestaćeš sa zemlje, bićeš sravnjen sa zemljom, raznijeću ti mozak“, što je kod oštećenog izazavalo osjećaj straha i ugroženosti, jer nije dokazano da je učinio djelo za koje je optužen. Ova presuda je potvrđena presudom Višeg suda u Podgorici KŽ.br. 65/2015 od 22.01.2015.godine.

Ocjenom izvedenih dokaza nije dokazano da je okrivljeni I. M. izvršio krivična djela koja su mu stavljena na teret.

Krivično djelo lažno prijavljivanje iz čl. 388 st.1 KZ CG čini ko prijavi određeno lice da je učinilo krivično djelo za koje se goni po službenoj dužnosti. Prijavljivanje mora biti lažno kako u objektivnom, tako i u subjektivnom smislu. To znači da lice koje se lažno prijavljuje nije učinilac krivičnog djela, kao i da onaj ko prijavljuje zna da lice koje je prijavljeno nije učinilo krivično djelo, odnosno lice koje podnosi prijavu treba da je svjesno da onaj na kojeg se prijava odnosi nije učinio krivično djelo.

Krivično djelo davanje lažnog iskaza iz člana 389 KZ CG čini svjedok koji da lažan iskaz pred sudom. Radnja izvršenja ovog krivičnog djela se sastoji u davanju lažnog iskaza, a lažni iskaz predstavlja izjavu koja sadrži potvrđivanje neistinitih činjenica ili negiranje istinitih, tj. lažni iskaz je onaj iskaz koji po svojoj sadržini ne odgovara stvarnosti, koji je u suprotnosti sa činjeničnim stanjem. Takođe je potrebno da se lažni iskaz odnosi na činjenice koje mogu biti od uticaja na odluku u predmetu u kome se daju.

U postupku je utvrđeno da je okrivljeni I. M. podnio krivičnu prijavu ODT-u Baru dana 02.08.2013.godine u kojoj je naveo da mu je V. Z. dana 01.08.2013.godine uputio riječi prijetnje „raznijeću ti mozak,.... nestaćeš“, odnosno da je izvršio krivično djelo ugrožavanje sigurnosti, kao i da je pred ODT-om u Baru prilikom davanja svog iskaza u svojstvu svjedoka oštećenog dana 13.11.2013.godine i na glavnom pretresu dana 24.01.2014.godine, u predmetu K.br. 520/13, naveo da mu je V. Z. uputio riječi prijetnje „nestaćeš sa zemlje, bićeš sravnjen sa zemljom, raznijeću ti mozak“, te da se usled ovakvih prijetnji osjetio ugroženim, odnosno da je osjetio strah za svoj život i tijelo.

Pravosnažnom presudom Osnovnog suda u Baru K.br 520/13 od 09.05.2014.godine V. Z. je, na osnovu čl. 373 tč 2 ZKP-a, oslobođen od optužbe da je izvršio krivično djelo ugrožavanje sigurnosti iz čl. 168 st. 1 KZ-a, tj. da je dana 01.08.2013.godine oko 13,30 h ugrozio sigurnost oštećenog I. M. prijetnjom da će napasti na život i tijelo, odnosno da mu je uputio riječi prijetnje, „nestaćeš sa zemlje, bićeš sravnjen sa zemljom, raznijeću ti mozak“, jer nije dokazano da je učinio djelo za koje je optužen.

Sud je u postupku saslušao oštećenog kao tužioca koji je izjavio da on okrivljenom nije upućivao riječi prijetnje. Sud u toku postupka nije mogao da sasluša okrivljenog. Svjedok L. P. je u postupku K 520/13 naveo da se konkretnom prilikom nalazio u neposrednoj blizini Vrcelja i I. i da je čuo sadržinu razgovora između njih dvojice, da nikakvih riječi prijetnje nije bilo između njih. U svom iskazu u predmetu K 57/18 naveo je da se ne može sjetiti riječi koje su stranke uputile jedna drugoj, da Z. V. nije uputio, da se on sjeća, nikakve riječi prijetnje I.. Svjedok K. je u svom iskazu u predmetu K br. 520/13 naveo da je bio u neposrednoj blizini I. i Vrcelja kada su se oni raspravljali, ali se ne može sjetiti da je neko nekome prijetio, dok je na glavnom pretresu povodom optužnog akta oštećenog kao tužioca naveo da se zbog proteka vremena i brojnih izlazaka na lice mjesta ne može sjetiti predmetnog događaja.

Po ocjeni suda navedeni iskazi svjedoka ne mogu biti osnov za utvrđivanje činjeničnog stanja, jer da bi se iskaz svjedoka mogao koristiti prilikom utvrđivanja činjeničnog stanja, iskaz mora biti jasan, određen, svjedok sudu mora predstaviti sve što je vidio ili čuo. Iskaz u kome svjedok navodi da se ne može sjetiti koje riječi su učesnici u događaju uputili jedan drugom, pri čemu je svjedok siguran da tom prilikom nije bilo upućivanja prijetnji ili da se ne može sjetiti da je bilo upućivanja prijetnji, ne može biti pouzdan iskaz. U slučaju drugačijeg rezonovanja, sud bi iz iskaza selektivno koristio djelove iskaza, što po ocjeni suda nije prihvatljivo. Obaveza svjedoka jeste da predstavi predmetni događaj, da sudu saopšti koje riječi su učesnici u događaju uputili jedan drugom, a ne da daje karakter izgovorenih riječi, što je zadatak suda.

U postupku je utvrđeno da je u ranijem postupku K.br. 520/13 okrivljeni V. Z. pravosnažno oslobođen od optužbe za krivično djelo ugrožavanje sigurnosti učinjeno 01.08.2013. godine na štetu I. M. upućivanjem navedenih riječi prijetnje. To što je V. Z. u tom postupku oslobođen od optužbe jer nije dokazano da je učinio krivično djelo za koje je optužen, ne mora da znači da to krivično djelo nije učinjeno. Takva presuda je donijeta jer niko od saslušanih svjedoka u tom predmetu nije potvrdio da je V. Z. dana 01.08.2013. godine I. M. uputio riječi „nestaćes sa zemlje, bićeš sravnjen sa zemljom, raznijeću ti mozak“ pa je ostala samo tvrdnja I. M. da je V. Z. konkretnom prilikom njemu uputio ove riječi, pri čemu je V. Z. negirao da je uputio navedene riječi, a kao što je navedeno, iskazi svjedoka Lekića i Kandića nisu bili pouzdan osnov za utvrđivanje činjeničnog stanja. Kod takvog činjeničnog stanja bilo bi neosnovano prihvatiti navode iz optužnog akta, kojim je predstavljeno da je okrivljeni izvršio krivično djelo, jer bi to podrazumijevalo da je on prijavio okrivljenog Vrcelja da je izvršio krivično djelo iako je znao da nije, kao i da je dao lažan iskaz pred sudom, svjestan da V. Z. nije izvršio krivično djelo ugrožavanje sigurnosti iz čl. 168 st.1 KZ. Okrivljeni je podnio krivičnu prijavu protiv oštećenog kao tužioca uvjeren da mu je V. Z. u konkretnom događaju uputio inkriminisane riječi mada to nije uspio dokazati u postupku K.br. 520/13.

Kako nije dokazano da je okrivljeni izvršio predmetna krivična djela, isti je oslobođen od optužbe.

Odluka o troškovima krivičnog postupka zasniva se na odredbi čl. čl. 230 ZKP, zbog čega troškovi krivičnog postupka padaju na teret budžetskih sredstava suda.

Na osnovu izloženog odlučeno je kao u izreci presude.

OSNOVNI SUD U BARU

Dana 05.11.2018. godine
Zapisničar S U D I J A
Milijana Minić Goran Šćepanović
PRAVNA POUKA: Protiv ove presude može
se izjaviti žalba Višem sudu u Podgorici, a
putem ovog suda u roku od 8 dana od dana
prijema pismenog otpravka.

DNA: 1 x ODT-u, 1 x pun.Š. Ž. , 1 x okrivljenom i braniocu, 1 x spisi