OSNOVNI SUD U ROŽAJAMA

K.br. 240/10
U IME NARODA
OSNOVNI SUD U ROŽAJAMA, kao prvostepeni krivični sud i to sudija Zekić Milosav, kao sudija pojedinac, uz učešće zapisničara Dacić Azre, rješavajući po optužnom predlogu Osnovnog državnog tužilaštva iz Rožaja Kt.br. 249/10 od 24.11.2010.g. podnijet protiv optuženog Zejnelagić Hamida iz Rožaja, zbog krivičnog djela ugrožavanje sigurnosti iz čl. 168. st. 1. Krivičnog zakonika, nakon održanog glavnog i javnog pretresa u prisustvu oštećenog Sutović Erdana i optuženog, a u odsustvu uredno pozvanog Osnovnog državnog tužioca iz Rožaja, dana 25.02.2011.g. donio je i javno objavio

P R E S U D U
Optuženi ZEJNELAGIĆ HAMID JMBG 0503958272016, od oca Jakupa i majke Aiše, rodj. Fetahović, rodjen 05.03.1958.g. u Rožajama, gdje i živi.-Ul. "Oslobodjenja" bb, drž, CG, pismen, završio Visoku školu, zaposlen u Centralnoj banci Crne Gore, prima platu u iznosu od 500,00 eura, razveden, otac 3 djece od kojih 2 maloljetno, odslužio vojni rok 1986.g. u Mostaru, vodi se pri VE Rožaje, srednjeg imovnog stanja, osudjivan presudom Opštinskog suda Rožaje K.br. 133/87 od 09.11.1987.g. zbog krivičnog djela iz čl. 190. st. 4. u vezi čl. 185. st. 3. u vezi st. 1. na novčanu kaznu u iznosu od 20.000 dinara,
OSLOBADJA SE OD OPTUŽBE
Da je,
dana 31.10.2010.g. oko 19 h, u Rožajama, ugrozio sigurnost Sutović Erdana, prijetnjom da će napasti na njegov život i tijelo, na način što je istom uputio prijeteće riječi "da njega i njegove porodice više neće biti i da će mu on suditi",
-čime bi izvršio krivično djelo ugrožavanje sigurnosti iz čl. 168. st. 1. Krivičnog zakonika,
-Jer nije dokazano da je izvršio djelo za koje je optužen.

Troškova krivičnog postupka, kao ni odštetnog zahtjeva nije bilo.

O b r a z l o ž e nj e
Osnovno državno tužilaštvo iz Rožaja, podnijelo je ovome sudu optužni predlog Kt.br. 249/10 od 24.11.2010.g. protiv optuženog Zejnelagić Hamida iz Rožaja, zbog krivičnog djela ugrožavanje sigurnosti iz čl. 168. st. 1. Krivičnog zakonika (KZ) u kojem je predložio da sud optuženog oglasi krivim i da ga osudi na kaznu po zakonu.

Na glavnom pretresu nije pristupio uredno pozvani ODT, pa je sud pretres održao u njegovom odsustvu na osnovu čl. 453. st. 1. Zakonika o krivičnom postupku (ZKP).

Oštećeni Sutović Erdan je u završnoj riječi istakao da se ne pridružuje krivičnom gonjenju ODT-a u odnosu na optuženog, niti postavlja odštetni zahtjev.

Optuženi je u svojoj odbrani istakao: da nije prijetio oštećenom Sutović Erdanu dana 31.10.2010.g. da njega i njegove porodice više neće biti i da će mu on suditi, niti mu je upućivao bilo koje druge prijeteće riječi. Istakao je da je njegova supruga radila u "Erste banci" i da joj je neposredni rukovodilac bio oštećeni, pa je nekoliko puta razgovarao sa njim vezano za njegovo postupanje prema njegovoj supruzi i ukazivao mu na propuste, ali mu nikada nije prijetio, niti misli da mu ubuduće prijeti i ugrožava njegovu sigurnost. Predložio je da ga sud oslobodi od optužbe, jer nije izvršio djelo za koje je optužen.

Po ovoj krivičnopravnoj stvari, sud je izveo dokaze: saslušao svedoka-oštećenog Sutović Erdana i izvršio uvid u izvod iz kaznene evidencije na ime optuženog.

Cijeneći odbranu optuženog i izvedene dokaze u smislu čl. 360. st. 2. ZKP, sud je našao da nije dokazano da je optuženi izvršio krivično djelo koje mu je optužbom stavljeno na teret, pa je istog oslobodi od optužbe primjenom čl. 363. st. 1. tač. 3. ZKP.

Naime, iz iskaza svedoka-oštećenog Sutović Erdana proizilazi da radi u "Erste banci"-Filijala Rožaje kao direktor. Optuženog poznaje od ranije i sa njim je bio u dobrim odnosima. Da je supruga optuženog radila u "Erste banci" do oktobra 2010.g. kada je bez konsultacije sa njim, na njen zahtjev premještena u Podgorici, gdje sada radi. Da se dana 31.10.2010.g. vraćao iz Podgorice i uz put ga je optuženi više puta zvao mobilnim telefonom i tražio da se vide kada dodje u Rožaje. Kada je došao u Rožaje sreli su se oko 19 časova na ulici ispred njegovog stana, kojom prilikom je optuženi tražio da mu objasni zbog čega je njegova supruga premještena u Podgoricu, našta mu je odgovorio da je premještena na njen zahtjev i da on nije imao ništa sa tim. Da mu je optuženi tada kazao "ako mi je sjutra ne vratiš, neće biti ni tebe, ni tvoje porodice i ja ću ti suditi" i tražio od njega da podju sjutra dan zajedno do Podgorice i da on razgovara sa direktorom da vrati njegovu suprugu, što nije prihvatio, nakon čega su se mirno razišli. Istakao je da ove riječi optuženog nije shvatio kao ozbiljne i ostvarive prijetnje, niti je osjećao strah od istog, tako da se nije osjećao ugroženim, ni tada, niti se sada osjeća ugroženim. Da se nakon ovog dogadjaja više puta sretao sa optuženim na ulici, ali on nije pokazivao nikakvu agresivnost prema njemu, niti mu se obraćao na bilo kakav način.

Imajući u vidu da krivično djelo ugrožavanje sigurnosti iz čl. 168. st. 1. KZ čini onaj ko ugrozi sigurnost nekog lica prijetnjom da će napasti na život ili tijelo tog lica ili njemu bliskog lica, te da prijetnja mora b iti ozbiljna i objektivno podobna da kod onoga kome se prijeti izazove osjećaj straha, nespokojstva i nesigurnosti, a iz iskaza svedoka-oštećenog Sutović Erdana, koji je sud prihvatio kao jasan, objektivan i uvjerljiv, se utvrdjuje da kritičnog dana ponašanjem optuženog nije bila ugrožena njegova sigurnost, jer navedene riječi koje mu je uputio kod njega nijesu izazvale osjećaj straha, nespokojstva i nesigurnosti, niti su bile podobne da izazovu osjećanje ugrožene sigurnosti. Dakle, iz iskaza oštećenog proizilazi da optuženi nije ugrozio sigurnost oštećenog kritičnog dana, time što mu je uputio navedene riječi, tim prije što ove prijetnje nijesu bile ozbiljne, ostvarljive i objektivno podobne da kod oštećenog izazovu osjećanje straha i nesigurnosti, iz čega proizilazi da nije dokazano da je optuženi kritičnog dana upućivanjem navedenih riječi ugrozio sigurnost oštećenog, pa samim tim nije dokazano da je optuženi izvršio krivično djelo koje mu je optužbom stavljeno na teret.

Pošto nije dokazano da je optuženi izvršio krivično djelo za koje je optužen, to je sud istog oslobodio od optužbe primjenom čl. 363. st. 1. tač. 3. ZKP.

Troškova krivičnog postupka kao ni odštetnog zahtjeva nije bilo.

Sa izloženog odlučeno je kao u dispozitivu ove presude.

OSNOVNI SUD U ROŽAJAMA, dana 25.02.2011.g.

Zapisničar, S U D I J A,
Dacić Azra s.r. Zekić Milosav s.r.

PRAVNA POUKA: Protiv ove presude može se izjaviti žalba u roku od 8 dana od dana prijema iste i to Višem sudu u Bijelom Polju, a preko ovog suda.