K.br.411/20
U IME CRNE GORE
OSNOVNI SUD U PODGORICI, sudija Goran Đuković, uz učešće samostalne referentkinje suda Radević Sanje, kao zapisničarke, u krivičnom predmetu protiv okrivljene A. K., zbog krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, odlučujući o optužnom predlogu Osnovnog državnog tužilaštva iz Podgorice Kt.br.343/20 od 28.05.2020. godine, koji je zastupala savjetnica u ODT Podgorica Tmušić Ana, nakon javnog glavnog pretresa, održanog 15.09.2020.godine u prisustvu stranaka, donio je i istog dana javno objavio

P R E S U D U
Okrivljena: A. K., JMBG xxxxxxxxxxxx, od oca S. i majke M., rođene I., rođena xx.xx.19xx.godine u Podgorici, sa prebivalištem u Podgorici, B. bb – Gradska opština G., državljanka Crne Gore, penzionerka, udovica, majka petoro djece, pismena, sa završenom osnovnom školom, srednjeg imovnog stanja, neosuđivana
Na osnovu čl. 373 st. 1 tač. 2 Zakonika o krivičnom postupku
OSLOBAĐA SE OD OPTUŽBE
Da je:

Dana 11.03.2020.godine, u Podgorici, u G., u porodičnoj kući, svjesna svog djela čije je izvršenje htjela, znajući da je njeno djelo zabranjeno, suprotno čl.5 st.2 u vezi čl.4 st.3 Zakona o oružju („Službeni list Crne Gore“ br.10/15), neovlašćeno držala municiju za oružje kategorije B i to 4 komada municije za pištolj kalibra 7,9 mm, 1 metak za revolver kalibra .44 MAG, 34 komada municije za pištolj kalibra .44 i 1 metak prečnika projektila 10,8x23 R, za čije držanje nije imala izdatu dozvolu od nadležnog državnog organa, a koja municija je pronađena prilikom pretresa od strane ovlašćenih policijskih službenika,
- čime bi izvršila krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore.

O b r a z l o ž e nj e
Optužnim predlogom Osnovnog državnog tužilaštva iz Podgorice Kt.br.343/20 od 28.05.2020. godine okrivljenoj A. K. je stavljeno na teret izvršenje krivičnog djela nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore. U završnoj riječi, zastupnica optužbe je ostala pri podnijetom optužnom predlogu i predložila je sudu da okrivljenu oglasi krivom i osudi po zakonu.

Okrivljena A. K. je na glavnom pretresu ponovila iskaz dat u prethodnom postupku, gdje je istakla da je življela sa suprugom Ž., koji je preminuo 2015.godine. Nakon smrti njenog supruga, notar V. B. je dana 23.03.2017. godine donio rješenje kojim je oglašena jedinim zakonskim nasljednikom supruga u obimu 1/1 pa je, pored nekretnina, naslijedila i pištolj marke Zastava i lovačku pušku marke Mossberg. Iz navedenog rješenja proizilazi da je njen suprug za navedeni pištolj i pušku posjedovao oružne listove, čija važnost je vjerovatno istekla, a pištolj i pušku čuva u kući kao uspomenu na pokojnog supruga. Nadalje, dana 11.03.2020.godine, policijski službenici su, po naredbi Osnovnog suda u Podgorici, izvršili pretres njene kuće i drugih prostorija i tom prilikom su na spratnom dijelu kuće u fioci komode pronašli municiju i to 35 komada pištoljske municije, jedan pištoljski metak i četiri metka za pušku. Tom prilikom pronađen je navedeni pištolj i puška kao i jedan okvir od automatske puške. Nije znala da se na spratu, tačnije u dnevnoj sobi, u fioci komode nalazi pištoljska municija, puščana municija i okvir od automatske puške. Od smrti svog supruga nije otvarala fioke navedene komode. Na spratu kuće postoje četiri spavaće sobe, trpezarija, odnosno dnevna soba, kupatilo i toalet, dok na prizemlju kuće gdje živi postoji spavaća soba, kuhinja, trpezarija, odnosno dnevna soba i kupatilo. Osim toga, u sklopu kuće postoji i jedan pomoćni objekat u kome je pronađena lovačka puška i jedan redenik. Pojasnila je da se često penje na sprat kuće kako bi provjerila prozore i krov jer isti prokišnjava. Međutim za pet godina nikada nije očistila sprat kuće. Prije nekih godinu dana iznijela je garderobu svog pokojnog supruga, koja se nalazila na spratu kuće i istu je odložila na trpezarijski sto, stolice i garnituru i ista tako stoji već duže vrijeme jer joj je žao da je baci. Međutim, nikada nije otvarala navedeni plakar u kome je pronađena municija i okvir od automatske puške, niti je otvarala ladice ormara. Pojasnila je da je njen suprug bio kolekcionar. Istakla je i da za vrijeme dok je ona u Francuskoj, njenu kuću obilazi njena jetrva i najmlađa ćerka kojima ostavlja ključ od kuće. Sigurna je da su predmetna pištoljska i puščana municija, kao i okvir od automatske puške pripadali njenom suprugu ali ona za to nije znala. Znala je da je zabranjeno držati oružje i municiju bez dozvole ali joj ovo oružje nije trebalo pa zato nije namjeravala da ga legalizuje, a njen suprug je za isto posjedovao oružni list koji je istekao prije više od 10 godina. Da je znala da se na spratu kuće nalaze pronađena pištoljska i puščana municija i okvir od automatske puške, to bi sigurno prijavila odnosno predala policiji jer svakodevno gleda na televiziji kako policija pronalazi oružje i municiju i podnosi prijave protiv tih lica.

Okrivljena A. K. je u završnoj riječi navela da nije znala za predmetnu municiju, da je stara žena i da sa tim nema nikakve veze.

Sud je u dokaznom postupku proveo sljedeće dokaze: pročitao Zapisnik o pretresanju stana i drugih prostorija Uprave policije CB Podgorica Ku.br.259/20 od 11.03.2020.godine, pročitao potvrdu o privremeno oduzetim predmetima Uprave policije CB Podgorica Ku.br.259/20 od 11.03.2020.godine, pročitao Izvještaj o balističkom vještačenju Forenzičkog centra u Danilovgradu br.916/20 od 19.05.2020.godine, pročitao rješenje notara V. B. URP 16/2016 i OBR 199/2016 od 24.03.2017.godine i pročitao izvod iz KE za okrivljenu, izdat od Osnovnog suda u Podgorici, Odjeljenje PRIS-a broj 1091/20 od 04.06.2020.godine.

Iz zapisnika Uprave policije PJ Podgorica Ku.br.259/20 od 11.03.2020. godine proizilazi da je izvršeno pretresanje stana i drugih prostorija A. K. u mjestu G.- B. bb. Pretresanje je izvršeno u prisustvu dva punoljetna svjedoka, a prilikom pretresa u prizemlju u spavaćoj sobi – u ormanu pronađen je pištolj marke Zastava fabr. broja 92786 kal 7,62 sa okvirom bez municije. Na spratu u dnevnoj sobi u fioci komode pronađena je municija: 35 komada pištoljske municije nepozatog kalibra, 1 pištoljski metak kal 44 mm, 4 metka puščane municije 7,, 1 okvir za automatsku pušku. U pomenutom objektu u ostavi, okačena na zidu, pronađena je lovačka puška marke Mossberg M500 A fabričkog broja K739809 kal 12 mm i kožni rednik sa 7 patrona za lovčku pušku kal. 12 mm. Iz foto dokumentacije UP CB Podgorica broj 17/03-4-516/536 od 11.03.2020. godine proizilazi da je sačinjena povodom fotografisanja pretresa kuće i drugih prostorija, vlasništvo A. K. u mjestu B. bb, u Podgorici, dana 11.03.2020. godine. Fotografija br.1 prikazuje izgled kuće, br.2 izgled ulaza u kuću, br. 3,4,5 i 6 prikazuju izgled unutrašnjosti kuće, br.7 izgled mjesta gdje je pronađeno oružje, br.8 prikazuje izgled pištolja, br.9,10 i 11 izgled unutrašnjosti kuće, br.12 izgled mjesta gdje je pronađena municija i okvir za automatsku pušku, br.13 okvir za automatsku pušku, br.14 izgled pronađene municije, br.15 izgled pronađene municije nakon vađenja iz PVC kese, br.16 izgled pomoćnog obejkta u sklopu kuće, br.17 izgled pronađenog oružja- puške i br.18. prikazuje izgled pronađenih patrona za lovačku pušku.

Iz potvrde UP PJ Podgorica Ku.br.259/20 od 11.03.2020. godine o privremeno oduzetim predmetima proizilazi da su od A. K. privremeno oduzeti sljedeći predmeti: „Zastava“ fabrički broj 92786, kal. 7,62, sa okvirom bez municije, oružni list čija važnost je istekla 06.06.2004. godine, broj oružnog lista 488/89, 35 komada pištoljske municije, nepoznatog kalibra, 1 pištoljski metak , 4 metka puščane municije, 7,9 mm, 1 okvir od automatske puške, lovačka puška marke Mossberg M 500 A, fabr. br.K739809, kal 12 mm, sa oružanim listom koji je istekao 08.04.2005. godine, br. oružnog lista 151/05 i redak sa 7 patrona za lovačku pušku,kal 12 mm.

Iz izvještaja Forenzičkog centra u Danilovgradu o balističkom vještačenju proizilazi da su na vještačenje dostavljena 4 komada puščane municije kalibra 7,9 mm, jedan komad revolverske municije kalibra 44 Mag, 7 komada lovačke puščane municije kalibra 12, dostavljena u kožnom redeniku od 25 mjesta za municiju, 34 komada pištoljske municije kalibra .44 i 1 komad – metak prečnika projektila 10,8x23 R. Ovaj metak ima konosnu čauru i nalazio se zajedno sa mecima kalibra 44. Mišljenje vještaka je da se na osnovu vizuelnog pregleda dostavljena municija smatra ispravnom.

Iz rješenja notara V. B. UPR 16/2026 O.br.199/2016 od 23.03 2017.godine proizilazi da se na zaostavštini pok. A. Ž., koji je preminuo 25.01.2015. godine, u Podgorici, oglašava i priznaje za zakonskog nasljednika I reda Kosa Aligrudić, supruga ostavioca u obimu 1/1 predmetne zaostavšine, a koju, pored nekretnina navedenih u rješenju, čine i: pištolj marke Zastava, fabričkog braja 92786, kal 7,62 mm, broj evidencije 488/89 i lovačka puška marke Mossberg M.500 A, fabričkog broj K. 739809, kalibra 12 mm, broj evidencje 151/05.

Iz izvoda iz Ke za okrivljenu, izdatog od Odjeljenja PRIS-a Osnovnog suda u Podgorici Ke.br.1091/2020 od 04.06.2020.godine proizilazi da okrivljena ne prolazi kroz kaznenu evidenciju.

Ocjenom navoda optužbe, odbrane okrivljene i provedenih dokaza, kako pojedinačno tako i u međusobnoj vezi, sud nalazi da nije dokazano da je okrivljena A. K. učinila krivično djelo nedozvoljeno držanje oružja i eksplozivnih materija iz čl.403 st.1 Krivičnog zakonika Crne Gore, sa kojih razloga ju je, na osnovu odredbe čl.373 st.1 tač.2 Zakonika o krivičnom postupku oslobodio od optužbe.

Naime, u postupku je nesumnjivo utvrđeno da su dana 11.03.2020.godine ovlašćeni policijski službenici izvršili pretres porodične kuće u B., vlasništvo okrivljene A. K. i da su tom prilikom u ormanu spavaće sobe u prizemlju pronašli pištolj marke Zastava fabr. broja 92786 kal 7,62 sa okvirom bez municije, dok su na spratu u dnevnoj sobi u fioci komode pronašli municiju: 35 komada pištoljske municije nepoznatog kalibra, 1 pištoljski metak kal 44 mm, 4 metka puščane municije 7,, 1 okvir za automatsku pušku, a u ostavi, okačenu na zidu, pronašli su lovačku pušku marke Mossberg M500 A fabričkog broja K739809 kal 12 mm i kožni rednik sa 7 patrona za lovčku pušku kal. 12 mm, koji predmeti su od okrivljene privremeno oduzeti, a za koju municiju je vještačenjem utvrđeno da je ispravna. Navedene činjenice je sud utvrdio iz zapisnika o pretresu stana i drugih prostorija koje koristi okrivljena, sa pratećom fotodokumentacijom, zatim iz potvrde o privremeno oduzetim predmetima, te iz rezultata balističkog vještačenja. Navedene pismene dokaze sud je prihvatio kao vjerodostojne, istinite i jasne, a na iste ni stranke nisu imale primjedbi.

Međutim, okrivljena je tokom čitavog postupka kategorički negirala izvršenje krivičnog djela stavljenog joj na teret. Ona ne spori da je pronađeni pištolj i pušku naslijedila nakon smrti supruga, koji je inače bio kolekcionar, te da je znala da se ovo oružje nalazi u njihovoj porodičnoj kući, a sačuvala ga je kao uspomenu na supruga. Na drugoj strani, okrivljena izričito negira da je znala da se u kući uopšte nalazi predmetna municija, zbog čega se i iznenadila kada su policijski službenici istu pronašli u komodi na spratu njene kuće, pri tom pojašnjavajući da u proteklih pet godina uopšte nije čistila sprat, niti je od smrti supruga otvarala fioke navedene komode. Sud je odbranu okrivljene cijenio kao istinito i iskreno kazivanje o predmetnom događaju, dosledno u svim pojedinostima i neprotivrječno sa provedenim dokazima, a ista je potvrđena i sadržinom rješenja o nasljeđivanju notara B. V. UPR 16/2026 O.br.199/2016 od 23.03 2017.godine iz kojeg sud utvrđuje da je nakon smrti supruga, kao njegova jedina zakonska nasljednica, okrivljena naslijedila pištolj marke Zastava i lovačku pušku marke Mossberg, koji su i pronađeni tokom pretresa njene kuće, dok u citiranom rješenju nema pomena o predmetnoj municiji koja je pronađena u porodičnoj kući okrivljene. U prilog prednjem zaključku suda je i činjenica da je okrivljena žena starije životne dobi ( starosti 73 godine ), da je nakon smrti supruga nastavila sama da živi u njihovom porodičnom domu, te da je kao uspomenu na supruga čuvala pištolj i pušku koji su joj i formalno pripali u svojinu po osnovu naslijeđa nakon njegove smrti, te da iz emotivnih razloga nije željela da dira njegove lične stvari, iz kog razloga nije otvarala predmetnu komodu u kojoj je municija pronađena, a štaviše, pet godina nije ni čistila sprat kuće gdje su pronađene predmetne stvari. Za ovaj sud, opisano ponašanje okrivljene u konkretnoj životnoj situaciji je sasvim logično i očekivano i nijednim provedenim dokazom nije dovedeno u sumnju.

Prihvatajući odbranu okrivljene, sud nalazi da nije dokazano da je ista postupala sa direktnim umišljajem, odnosno u konkretnom slučaju nije dokazano postojanje ni intelektualne ni voljne komponente krivice, jer okrivljena nije bila svjesna svog djela niti je htjela njegovo izvršenje, što dalje znači, a s obzirom da se krivično djelo nedozvoljeno držanje oružja i eksplozivnih materija iz čl.403 st.1 KZ CG može izvršiti samo sa direktnim umišljajem, da nije dokazan subjektivni odnos okrivljene prema predmetnom krivičnom djelu, zbog čega ju je sud i oslobodio od optužbe.

Budući da se okrivljeni za jedno krivično djelo može osloboditi od optužbe po jednom oslobađajućem osnovu, to je sud u konkretnom slučaju okrivljenu oslobodio od optužbe po čl. 373 st. 1 tač. 2 Zakonika o krivičnom postupku, jer je stanovište suda da je to povoljniji pravni osnov za okrivljenu. Međutim, sud konstatuje da zastupnica optužbe nije potpuno i precizno navela blanketnu dispoziciju krivičnog djela, budući da stav 3 člana 4 Zakona o oružju sadrži više tačaka, čije navođenje je u optužnom aktu izostalo. Svakako, a kao što je već rečeno, sud je našao da je za okrivljenu povoljniji oslobađajući osnov iz čl. 373 st.1 tač. 2 Zakonika o krivičnom postupku, po kom osnovu ju je i oslobodio od optužbe.

Na osnovu izloženog, shodno članu 373 st.1 tač.2 Zakonika o krivičnom postupku, sud je odlučio kao u izreci presude.

OSNOVNI SUD U PODGORICI

Dana, 15.09.2020.godine
S U D I J A
Goran Đuković
DN-a, primjerak presude dostaviti:

- Osnovnom državnom tužilaštvu u Podgorici
- Okrivljenoj A. K.

- sudskoj praksi
Postupljeno dana______________
Samostalna referentkinja________________
Postupljeno dana_______________
Samostalna referentkinja________________
PRAVNA POUKA:

Protiv ove presude se može izjaviti žalba
Višem sudu u Podgorici u roku od 8 (osam) dana
od dana prijema pisanog otpravka presude, preko ovog suda.

Z.T.O. Radević Sanja