K.br.107/21
U IME CRNE GORE
OSNOVNI SUD U BIJELOM POLjU, sudija Bojana Radović, uz učešće samostalnog referenta - zapisničara Koviljke Lješnjak, u krivičnom predmetu protiv okrivljenog  N.R. iz M., zbog krivičnog djela sprječavanje službenog lica u vršenju službene radnje u pokušaju iz čl.375 st.4 u vezi st.3 i 1 Krivičnog zakonika CG, nakon održanog javnog glavnog pretresa, zaključenog u prisustvu savjetnika u Osnovnom državnom tužilaštvu u B.P., K.B., okrivljenog N.R. i njegovog branioca advokata N. B. iz M., donio je i javno objavio dana 15. 04. 2022. godine,

P R E S U D U
Okrivljeni N.R. (JMB ...........) od oca I. i majke S., rodjene T., rodjen ......... godine, u B., sa prebivalištem u M., ul......... , državljanin C.G., pismen, sa završenom srednjom školom, neoženjen, nezaposlen, srednjeg imovnog stanja, neosudjivan,
Na osnovu čl.373 st.1 tač.1 Zkp
OSLOBAĐA SE OD OPTUŽBE
Kojom je predstavljeno da je :

Dana 21.05.2020. godine, oko 23,30 h, na ......... u M., ispred UO „G.p.“, svjestan svojeg djela čije je izvršenje htio, znajući da je isto zabranjeno, silom pokušao da spriječi službeno lice U.p.-OB M., policijskog službenika M.B. u vršenju poslova javne bezbjednosti, prilikom preduzimanja službene radnje – privodjenja lica Lj.A., na način što je u trenutku kada je policijski službenik M.B. uhvatio privodjeno lica za nadlakticu, sa obje ruke Lj. uhvatio oko struka i povlačio ka sebi, te svojom rukom sa nadlaktice istog sklanjao ruku policijskog službenika M. govoreći, „Nećeš ga privoditi“, nakon čega je policijski službenik M. samoinicijativno pustio privodjeno lice, pa nakon što je M. ponovo u cilju privodjenja uhvatio lice A.Lj. za nadlaktice obje ruke i to tako što je licem bio okrenut prema licu privodjenog, okrivljeni je ponovo uhvatio Lj. sa obje ruke oko struka, povlačeći ga prema sebi, kojom prilikom je svojom desnom ruku sklanjao lijevu ruku policijskog službenika M.sa Lj.nadlaktice, govoreći „Pusti, ja ću ovo završiti“, s tim što je radnju privodjenja ovog lica dovršio policijski službenik J.Ž.,
- čime bi izvršio krivično djelo sprječavanje službenog lica u vršenju službene radnje u pokušaju iz čl.375 st.4 u vezi st.3 i 1 Krivičnog zakonika C.G.,
-jer djelo za koje je optužen po zakonu nije krivično djelo.

Troškovi krivičnog postupka padaju na teret Budžeta, a o visini istih će biti odlučeno posebnim rješenjem.

O b r a z l o ž e nj e
Optužnim predlogom Osnovnog državnog tužilaštva u B.P., Kt.br.155/20 od 17.06.2020. godine, okrivljeni L.T. optužen je da je izvršio krivična djela napad na službeno lice u vršenju službene dužnosti iz čl. 376 st. 3 u vezi st. 2 i 1 i iz čl.376 st.3 u vezi st.1 Kz, A.Lj. optužen je da je izvršio krivično djelo napad na službeno lice u vršenju službene dužnosti iz čl.376 st.3 u vezi st.1 Kz, dok su D.D. i N.R., optuženi su da su izvršili krivična djela sprječavanje službenog lica u vršenju službene radnje u pokušaju iz čl.375 st.4 u vezi st.3 i 1 Kz.

Presudom ovog suda K. br. 121/2021 od 13. 01. 2021. godine pravosnažno je odlučeno po optužbi u odnosu na okrivljene L.T., A.Lj. i D.D., dok je u odnosu na okrivljenog N.R. presuda ukinuta, pa je sada predmet odlučivanja samo optužba u odnosu na njega.

Glavni pretres je održan i zaključen u prisustvu savjetnika u Osnovnom državnom tužilaštvu u B.P., K.B., okrivljenog  N.R. i njegovog branioca advokata N.B..

Savjetnik u Osnovnom državnom tužilaštvu u B.P., K.B. je u završnoj riječi izjavio da ostaje u svemu pri optužnom predlogu, jer je činjenično stanje opisano u dispozitivu optužnog predloga u skladu sa brojnim izvedenim dokazima na glavnom pretresu, predložo je sudu da okrivljenog N.R. oglasi krivim i istom izrekne uslovnu osudu sa utvrđenjem kazne zatvora od 6 mjeseci sa rokom provjeravanja od 2 godine.

Oštećeni B.M. se pridružio krivičnom gonjenju, a nije postavio imovinsko-pravni zahtjev.

Okrivljeni N.R. je u svojoj odbrani u toku istražnog postupka u bitnom naveo da je dana 21.05.2020. godine, negdje oko 22,30h sa svojim drugovima L. T., A.Lj., D.D. i S.B., došao u ugostiteljski objekat „G. p.“, koji se nalazi na trgu u M.. Njegovi drugovi i on su konzumirali alkohol-pivo. Nakon nekog vremena je otišao kući, gdje se zadržao 5-6 minuta, kada je po povratku, na udaljenosti nekih 150m primijetio gužvu ispred ugostiteljkog objekta „G.p.“ i čuo glas L.T., pa se trčećim korakom uputio tamo. U tom trenutku se tu nalazila jedna patrola policije, a ubrzo je došla i druga. Vidio je L.T., koji mu je brat od tetke, kako se raspravlja sa jednim od policajaca, te da misli da se radi o M.. Primijetio je da je izmedju njih bilo „čupanja“ za ruke, jer je izgledaloo da ima namjeru da uhapsi L., čemu se isti opirao. Prišao je L.sa ledja i sa obje ruke obuhvatio L. oko struka, u namjeri da ga spriječi da napravi neki incident. L. je tako malo držao, nakon čega ga je sa policajcem poveo do policijskog vozila, gdje je sjeo na zadnje sjedište, a u vozilo su ušla još dva policijska službenika. Druga patrola je odvezla A.Lj., a on se trčećim korakom uputio ka stanici policije i stigao je u trenutrku kada su L. uvodili u stanicu. Vidio je da su policijski službenici P. i F. držali L., te da je u tom trenutku primijetio policijskog službenika J. kako desnom rukom udara L. u predjelu glave. Poslije toga je otišao do kuće L. T., kako bi o tome obavijestio njegovog oca, nakon čega se vratio tamo, gdje su ga lišili slobode, a ne zna zbog čega. Nijesu tačni navodi da je povlačio za uniformu ili za ruke policijskog službenika M., niti bilo kojeg od njih, već im je samo pomagao da L. smjeste u vozilo.

U odbrani na glavnom pretresu je izjavio da ne priznaje izvršenje krivičnog djela niti krivicu za istu, ponovio je iskaz dat u tužilaštvu, s tim što je dodao da je cijelo vrijeme bio slobodan i da mu nije jasno zašto i njega ne bi priveli i isprskali biber sprejom, kao njih trojicu, ukoliko je nešto uradio. U stanici je bio isto slobodan i šetao hodnikom i na teresi, a tek kada je policajac Č. pitao Ž.J. „hoćemo li i R.“, koji je rekao „Da“, tada su ga priveli. Naglasio je da je samo držao T., dok od policajaca nije nikog dotakao. Kasnije je držao i Lj. zbog toga što je njega pustio M., koji je ga je do tog momenta držao, jer je M. otišao da podigne J., koji je zajedno sa T. bio na asfaltu. Nije vidio ko je koga gurnuo i kako su pali, ali je vidio da se J. nalazio preko T., pa mu je logično da je J. obalio T.. Držao je Lj. kada ga je pustio M. i rekao mu je „ja ću ovo da završim“, u smislu da će da mu pomogne, a nakon toga su došli i policajci P. i F..

U završnoj riječi je prihvatio završnu riječ svog branioca, advokata N. B., koji je izjavio da, imajući u vidu sprovedene dokaze i nesporno utvrdjeno činjenično stanje, jasno proizilazi da okrivljeni N.R. nije izvršio krivično djelo na način kako je to naznačeno u optužnom predlogu. Ono na šta je tužilaštvo baziralo optužni predlog je iskaz svjedoka Ž.J. i djelimično na iskazu svjedoka B.M.. Svjedok J. tvrdi da je od početka intervencije kritične noći bio vrijedjan i psovan od strane R., ali iz sprovedenih dokaza-iskaza okrivljenog, te i policijskih službenika Lj.F., M.P. i M.F., kao i ostalih okrivljenih nesporno je utvrdjeno da se R. na lice mjesta pojavio kasnije, a izmedju ostalog iskaz svjedoka J. je u koliziji sa iskazom svjedoka B. M., koji je na glavnom pretresu pojasnio da nije čuo da je okrivljeni R. prijetio bilo kome. Ono što je indikativno jeste činjenica da okrivljeni R. nije priveden sa lica mjesta. Posebno je naglasio da shodno odredbama Zakona o unutrašnjim poslovima lice u svojstvu pripravnika nema svojstvo službenog lica, jer nema pravo na primjenu i vršenje policijskih ovlašćenja, jer nema službenu legitimaciju, ne nosi vatreno oružje, niti nosi ostala sredstava prinude-lisice i pendrek. Iz navedenih razloga je apsolutno jasno da se u radnjama okrivljenog R. nijesu stekla obilježja bića krivičnog djela stavljenog mu na teret. Imajući u vidu iskaz svjedoka oštećenog M. prilikom suočenja sa okrivljenim nesporno proizilazi da u radnjama okrivljenog N.R. apsolutno nema bića obilježja krivičnog djela koje mu je stavljeno na teret. Predložio je sudu da donese osobadjajuću presudu.

Radi utvrđivanja odlučnih činjenica i donošenja pravilne i zakonite odluke, sud je na glavnom pretresu izveo sledeće dokaze: pročitao iskaz svjedoka M.B. sa zapisnika o saslušanju svjedoka pred Državnom tužiteljkom ODT-a iz B.P. Kt. br. 155/20 od 02. juna 2020 godine i iskaz ovog svjedoka sa zapisnika ovog suda K.br.121/20 od 05.08.2020 godine,iskaz svjedoka F.Lj. sa zapisnika o saslušanju svjedoka pred Državnom tužiteljkom ODT-a iz B.P. Kt. br. 155/20 od 02. juna 2020 godine i iskaz ovog svjedoka sa zapisnika ovog suda K.br.121/20 od 05.08.2020 godine,iskaz svjedoka P.M. sa zapisnika o saslušanju svjedoka pred Državnom tužiteljkom ODT-a iz B.P. Kt. br. 155/20 od 02. juna 2020 godine i iskaz ovog svjedoka sa zapisnika ovog suda K.br.121/20 od 08.10..2020 godine, iskaz svjedoka J.Ž. sa zapisnika o saslušanju svjedoka pred Državnom tužiteljkom ODT-a iz B.P. Kt. br. 155/20 od 02. juna 2020 godine i iskaz ovog svjedoka sa zapisnika ovog suda K.br.121/20 od 05.08.2020 godine, iskaz svjedoka F.M. sa zapisnika ovog suda K.br.121/20 od 05.08.2020 godine, pročitao nalaz i mišljenje vještaka iz oblasti sudske medicine dr N.R. od 08.06.2020. godine, saslušao svjedoke M.P. i M.F., izvršio suočenje okrivljenog N.R. i svjedoka oštećenog M.B. i izvršio uvid u uvjerene o kažnjavanosti na ime okrivljenog N. R..

Cijeneći odbranu okrivljenog N.R. i izvedene dokaze, kako pojedinačno, tako i u međusobnoj povezanosti, a shodno članu 370 Zakonika o krivičnom postupku, sud je utvrdio da djelo za koje je okrivljeni optužen nije po zakonu krivično djelo.

Naime, da bi postojalo krivično djelo sprječavanje službenog lica u vršenju službene dužnosti u pokušaju iz čl.375 st.4 u vezi st.3 i 1 Kz, neophodno je da se upotrebljava sila ili prijetnja, te da se iste primjenjuju u namjeri sprječavanja službene radnje.

Međutim, u konkretnom slučaju, a kako se to zaključuje iz iskaza oštećenog M.B., kao i iskaza ostalih saslušanih svjedoka, okrivljeni N.R. nije preduzeo bilo koju radnju koja se može smatrati silom, upotrijebljenom u namjeri da ga spriječi u vršenju službene radnje. Stoga nema neophodno potrebnog elementa-sile, za postojanje djela, koje je okrivljenom stavljeno na teret.

Okrivljeni se izjasnio da je njegova namjera bila samo da spriječi dalje incidente, te da je želio samo da pomogne. Sud prihvata odbranu okrivljenog da je bilo upravo ovako kako je kazao, jer se niko od policijskih službenika, koji su saslušani, nije izjasnio tako da bi se jasno mogao izvući zaključak o namjeri okrivljenog da spječava vršenje službene radnje i upotrebi sile, potrebne za postojanje djela za koje je optužen.

Svjedok M.B. je izjavio da je okrivljeni N.R. držao oko struka Lj.A. i govorio M. "Pusti, ja ću ovo da završim", što ukazuje upravo na namjeru kakvu je opisao okrivljeni N.R., odnosno da je samo želio da pomogne u momentu kada je M. pustio Lj., a zbog čega je i rekao "ja ću ovo da završim" i to iz razloga , kako je objasnio, što je znao da je Lj. ranije osuđivan za krivično djelo napad na službeno lice, pa je htio da mu pomogne.

Okrivljeni N.R. je negirao da je bilo kojeg policijskog službenika kritičnom prilikom dohvatio rukom, a izjašnjenje svjedoka M.B. da je okrivljeni N.R. micao njegovu ruku kojom je držao Lj.A. ne mijenja zaključak suda u odnosu na odlučivanje, jer sve i da je R. zaista preduzeo tu radnju ista se ne može smatrati silom upotrijebljenom u namjeri sprječavanja vršenja službene radnje, niti je kao takvu oštećeni M.B. shvatio, jer se isti izjasnio pri suočenju sa okrivljenim N.R. da on nije osjećao strah od R.N. konkretnom prilikom, niti je to ikada rekao, već je samo rekao da je okrivljeni N. odvukao Lj., a što je N. i potvrdio, te da se možda N. ne sjeća da mu je tada makao ruku.

Ovaj svjedok je opisao da je uhvatio pod ruku Lj. jer ga odlično zna, rekao mu je »Ajmo Lj., ne pravi probleme« i u tom momentu je prišao R. i uhvatio je oko struka rukama Lj., a makao je njegovu ruku, Lj. je tada bio u vidno alkoholisanom stanju. Kada je prišao, N. mu je rekao ''neka, ja ću da ga smirim''. Svjedok oštećeni M. je izjavio da sve okrivljene sve inače zna iz M., da se on N. odlično znaju, pa mu je N. samo makao ruku da ne vuče Lj. i rekao je »pusti ja ću ovo završiti«. Od N. nije to doživio kao da je on htio nešto da ga spriječi, dobro se znaju. Svjedok je objasnio i da je N. prvo uhvatio Lj., a nakon toga makao njegovu ruku, pri čemu to nije bilo ni bahato ni toliko grubo.

Dakle, jasno je iz ovakvog opisivanja svjedoka B.M. da sile nije bilo.

Uz to, okolnost što R.N. nije priveden sa lica mjesta u prostorije U.p. istovremeno kad i ostali okrivljeni, govori u prilog zaključku suda, odnosno da zaista ponašanje okrivljenog R. nije niko od policijskih službenika doživio kao silu i pokušaj sprječavanja vršenja njihovih dužnosti, jer bi u suprotnom i on, kao i ostali bio priveden u stanicu policije.

Takođe, svjedok F.Lj. se izjasnio da nije vidio da je okrivljeni R.N. ometao policijske službenike u vršenju neke službene radnje, a na isti način se izjasnio i svjedok P.M. u istražnom postupku, rekavši da nije vidio da je R.N. pravio kakve probleme. Svjedok P.M. je inače potvrdio da je vidio kada je D. D. razmicao Lj.A. i M. B., a kako je navodno sprečavanje M. od strane R. bilo u tim istim momentima, sasvim sigurno bi P.M.i to primijetio.

Ni J.Ž. nije potvrdo da je bilo preduzimanja nekih radnji od strane okrivljenog R.N. u cilju sprečavanja vršenja službeih radnji M.B., a potvrdio je da je vidio da je N. R. vukao Lj. prema pivnici.Svjedok F.Lj. je takođe izjavio da je vidio kada je okrivljeni D.D. vukao za uniformu M., ali nije izjavio da je tada bilo kakvog ometanja od strane N.R., što bi sigurno morao da vidi, jer bi ta dešavanja bila istovremena.

Uz sve to, svjedok P.M. je na glavnom pretresu objasnio da okrivljeni R.N. taj dan nije priveden, jer nije vidio da je imalo razloga za bilo kakvom službenom radnjom prema njemu i nije primijetio da je okrivljeni R. čupao i vukao M., niti da je bilo koga psovao.

Određene razlike u kazivanju svjedoka nijesu bile takvog značaja da mogu biti od uticaja na drugačiju ocjenu od opisane, jer se ne radi o razlikama bitnim kod odlučnih činjenica, a iste su realne i očekivanje kod događanja kakva su u pitanju i uz činjenicu da sva lica na jednak način ne opažaju i ne opisuju iste događaje.

Ostali izvedeni dokazi su cijenjeni, ali nijesu bili od uticaja na odlučivanje.

Dakle, iz svih prethodno navedenih razloga, sud je odlučio da okrivljenog R. N. oslobodi od optužbe, shodno članu 373 st.1 tač.1 Zkp.

OSNOVNI SUD U BIJELOM POLJU

Dana 15. 04. 2022. godine
ZAPISNIČAR,  S U D I J A,
Koviljka Lješnjak s.r.  Bojana Radović s.r.