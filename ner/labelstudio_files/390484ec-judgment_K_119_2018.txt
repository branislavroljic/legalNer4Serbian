K.br. 119/18
U IME CRNE GORE
Osnovni sud u Beranama kao prvostepeni krivični, po sudiji pojedincu Ćulafić Aleksandru uz učešće samostalnog referenta Milice Milanović, kao zapisničara, u krivičnom predmetu protiv optuženog Ć. D., iz B., zbog krivičnog djela falsifikovanje novca iz čl. 258 st. 2 Krivičnog zakonika Crne Gore, po optužnici Osnovnog državnog tužioca u Beranama Kt.br. 81/2017 od 11.10.2017. godine, nakon održanog usmenog, glavnog i javnog pretresa u prisustvu držanog tužioca ODT-a u Beranama Amre Sujković, optuženog Ć. D. i njegovog branioca adv. Milovana Stojanovića, iz Berana, dana 17.10.2018. godine donio je i javno objavio
P R E S U D U
Optuženi Ć. D., zv. D., JMB ..., od oca M. i majke R., rođene J., rođen ... godine u B., sa prebivalištem u selu V., opština B., državljanin Crne Gore, pismen, sa završenom Osnovnom školom, nezaposlen, osuđivan presudom Osnovnog suda u Novom Sadu SPK-127/17 od 30.05.2017. godine zbog krivičnog djela iz čl. 206 st. 1, na kaznu zatvora u trajanju od 10 mjeseci.

-Na osnovu čl. 373 st. 1 tač. 1 Zakona o krivičnom postupku
OSLOBAĐA SE OD OPTUŽBE
- da je:

- dana 26.02.2017. godine oko 20,00 časova, u kladionici "O." u Ul. "S. S." u B., sposoban da shvati značaj svog djela i upravlja svojim postupcima i svjestan zabranjenosti svog djela, čije je izvršenje htio, stavio u opticaj lažan novac-jednu novčanicu u apoenu od 100,00€, ser.br. S35765424993, za koju je znao da je lažna, na način što je istu prilikom uplate tiketa za sportsku prognozu predao na ruke radnici V. A.,
- čime bi izvršio krivično djelo falsifikovanje novca iz čl. 258 st. 4 Krivičnog zakonika Crne Gore,
-jer djelo za koje je optužen po zakonu nije krivično djelo
Troškovi krivičnog postupka padaju na teret budžetskih sredstava, dok o troškovima branioca optuženog sud će odlučiti posebnim rješenjem.

Radi ostvarivanja imovinsko-pravnog zahtjeva oštećeni DOO "M." se upućuje na parnični postupak.

Shodno čl. 258 st. 5 u vezi čl. 75 KZ CG, izriče se mjera bezbjednosti trajnog oduzimanja falsifikovane novčanice oznake apoena od 100,00€, serijskog broja .....

O b r a z l o ž e nj e
Optužnicom Osnovnog državnog tužilaštva u Beranama, Kt. br. 81/2017 od 11.10. 2017. godine, optužen je Ć. D., iz B., da je izvršio krivično djelo falsifikovanje novca iz čl. 258 st. 2 Krivičnog zakonika Crne Gore.

Glavni pretres je održan i zaključen u ponovnom postupku shodno ukidnom rješenju Višeg suda u Bijelom Polju Kž.br. 172/18 od 19.06.2018. godine, u prisustvu državnog tužioca ODT-a u Beranama Amre Sujković, optuženog Ć. D. i njegovog branioca adv. Milovana Stojanovića, a u odsustvu oštećenog DOO "M.", koji se tokom prethodnog postupka pridružio krivičnom gonjenju i postavio imovinsko-pravni zahtjev.

Državni tužilac ODT- u Beranama, Amra Sujković, u završnoj riječi, ostala je pri podnijetoj optužnici jer je dokazima izvedenim na glavnom pretresu utvrđeno da je optuženi Ć. D. izvršio krivično djelo koje mu je optužbom stavljeno na teret. Predložila je da sud optuženog oglasi krivim i osudi na kaznu po zakonu.

Optuženi Ć. D., u svojoj odbrani tokom postupka u bitnom je istakao da je dana 26.02.2017. godine oko 20,00 časova u kladionici "O." u B. uplatio tiket za sportsku prognozu u iznosu između 5 do 10,00€. Tiket je platio novčanicom u apoenu od 100,00€, a radnica mu je vratila kusur. Nije znao da je novčanica u apoenu od 100,00€ kojom je platio tiket bila falsifikovana. Predmetnu novčanicu, nekoliko dana prije kritičnog događaja je dobio u Kotoru na trafici kada je išao da polaže ispit, obzirom da je vanredan učenik Srednje pomorske škole u K.. Nije sumnjao u ispravnost novčanica koje je dobio na trafici. Nije zaposlen i živi sa roditeljima. Otac se bavi izvlačenjem građe iz šume, dok ostali članovi porodice nijesu zaposleni. Iz Berana putuje za Kotor kada ima ispite i to tri puta godišnje, i tada novac dobija od porodice. Preko godine dobija od oca i babe za trošak novčanice od 5, 10 i 20 € zavisno od njihove mogućnosti. Ponekad mu daju i novčanicu od 50,00€ ali to je rijedak slučaj, dok novčanicu od 100 i 200 € je dobio možda 2 do 3 puta u životu, i to su mu davali roditelji za uplatu ispita kao i za troškove kada ide na put. Ne razumije se u to da li je novčanica falsifikovana, jer ne dolazi sa njima često u kontakt.

U završnoj riječi je izjavio da se ne osjeća krivim i u potpunosti je prihvatio završnu riječ svog branioca, koji je istakao da izvedenim dokazima nije potvrđena teza optužbe da je optuženi izvršio krivično djelo koje mu se stavlja na teret. Odbranu optuženog potvrdio je i vještak Dejan Levičar, da optuženi nije znao, niti je mogao znati da predmetna novčanica nije autentična, pa je predložio da ga sud oslobodi od optužbe.

Provjeravajući navode optužbe i odbranu optuženog, sud je u dokaznom postupku izveo dokaze: saslušao vještaka Dejana Levičara; na saglasan predlog stranka pročitao iskaze svjedoke V. A., Č. M. i Ć. R.; pročitao: izvještaj o izvršenoj tehničkoj analizi novca Centralne banke Crne Gore broj ... od 03.03.2017. godine; potvrdu UP CB B. o privremenom oduzimanju predmeta od V. A. od 26.01.2017. godine; izvršio uvid u fotodokumentaciju UP CB B. broj 03/1 od 27.02.2017. godine i u video nadzor sa kamere kladionoce "O." u B. od 27.02.2017. godine; te pribavio i izvršio uvid u izvod iz KE na ime optuženog.

Cijeneći odbranu optuženog i dokaze pojedinačno i u međusobnoj vezi, a shodno čl. 370 Zakonika o krivičnom postupku, sud je utvrdio činjenično stanje i na osnovu istog zaključio da djelo za koje je optužen Ć. D. po zakonu nije krivično djelo, pa je istog oslobodio od optužbe, po zakonskom osnovu iz čl. 373 st. 1 tač. 1 ZKP-a.

Naime, sud je činjenično stanje utvrdio prevashodno nao osnovu nalaza i mišljenja vještaka Levičar Dejana, iskaza saslušanih svjedoka V. A., Č. M. i Ć. R., te izvještaja o izvršenoj tehničkoj analizi novca CB CG broj ... od 03.03.2017. godine, a dovedeno u vezu sa odbranom optuženog. Tako svjedok V. A. je navela da je zaposlena u sportskoj kladionici "O." u B., te da je dana 26.02.2017. godine radila u drugoj smjeni, kada je oko 20:00 časova u kladionicu ušao Ć.D., iz B.. Dao joj je novčanicu u apoenu od 100,00€ kako bi platio tiket od pet eura. Nakon toga vratila mu je kusur od 95,00€, i on je izašao iz kladionice. Tada je u kladionici bio u njen drug Ć. R., koji je nakon što je optuženi izašao iz kladionice, rekao da mu je sumnjiva novčanica od 100,00€ koju joj je dao, pa ga je zamolila da pođe do marketa "F." i da provjeri na aparatu validnost iste. Radun se odmah vratio i rekao joj da novčanica nije prošla kao originalna na aparatu zbog čega je slučaj odmah prijavila policiji. Koliko se sjeća u kasi su bile još tri novčanice u apoenima od 100,00€. Novčanicu od 100,00 € nije stavljala u kasu, već je novčanicu dala R. iz ruke kako bi provjerio validnost iste. Sud nije prihvatio iskaz imenovanog svjedoka u dijelu u kojem je navela da novčanicu od 100,00 €, koju je dobila od Ć. D., nije stavljala u kasu, obzirom da je u tom dijelu obezvrijeđen snimkom sa video nadzora iz navedene kladionice, gdje se jasno vidi da svjedok spornu novčanicu previja i stavlja u kasu, te nakon toga vadi istu novčanicu i daje je Ć. R..

Iz iskaza svjedoka Č. M., sud je utvrdio da je dana 26.02.2017. godine, bila sa Ć. R. kod njihove drugarice V. A., koja radi u kladionici "O.", kada je oko 20,00 časova u kladionicu ušao Ć. D. i A.dao novčanicu u apoenu od 100,00€ za tiket od 5,00€. Nakon toga A. mu je vratila kusur od 95,00€, a on je izašao iz kladionice. Njihov drug Ć. R. je rekao A. da mu se čini da novčanica u apoenu od 100,00€ nije prava, te je on pošao do marketa "F." i provjerio istu na aparatu. Pošto se vratio, rekao je da novčanica nije prošla kroz aparat. A. je odmah prijavila slučaj CB Berane. Sud je prihvatio iskaz imenovanog svjedoka cijeneći ga kao objektivan, logičan, dat u jasnom i ubjedljivom izlaganju, ničim doveden u pitanje, a saglasan sa ostalim izvedenim dokazima.

Svjedoka Ć. R. u svom iskazu je naveo da se dana 26.02.2017. godine nalazio u kladionicu sa V. A. i Č. M., kada je oko 20,00 časova u kladionicu ušao Ć. D.. A. je dao novčanicu od 100,00€ i tražio tiket od 5,00€, nakon čega je izašao iz kladionice, a A. mu je prije toga vratila kusur od 95,00€. A. je novčanicu u apoenu od 100,00€ stavila ispred sebe na pultu. Nakon toga obratio se A. jer mu je novčanica u apoenu od 100,00€ bila sumnjiva, te je pošao do marketa "F." kako bi provjerio predmetnu novčanicu. Kako novčanica nije prošla kroz aparat, istu je vratio A. koja je odmah obavijestila CB B.. Sud nije prihvatio iskaz imenovanog svjedoka u dijelu u kojem je naveo da je V. A., novčanicu od 100,00 € koju je dobila od Ć. D., stavila na pultu ispred sebe a ne u kasu, obzirom da je u tom dijelu obezvrijeđen snimkom sa video nadzora iz navedene kladionice, gdje se jasno vidi da V. A. spornu novčanicu previja i stavlja u kasu, a nakon toga vadi previjenu novčanicu i daje je imenovanom svjedoku.

Iz nalaza i mišljenja vještaka za novac - rukovodioca Nacionalnog Centra za analizu novčanica, Trezora Centralne banke Crne Gore, Levičar Dejana, sud je utvrdio da ista ustanova falsifikovane novčanice klasifikuje na falsifikate: loše izrade, osrednje izrade, dobre izrade, veoma dobre izrade i opasne izrade. Novčanica u apoenu od 100,00€ ser. br. ... je falsifikat dobre izrade. Falsifikat ovog tipa prepoznatljiv je po odstupanju u odnosu na originalnu novčanicu i to: papira, vodenog žiga, zaštitne niti, holograma. Lice koje svakodnevno dolazi u kontakt sa novcem ovakvu vrstu falsifikata može da prepozna relativno lako, i kod toga lica se pojavi sumnja u ispravnost iste novčanice prilikom prijema, i istu novčanicu provjerava na aparatu ili poslovnoj banci, a to su lica trgovci, radnici na pumpi, bankari i slično. Lice koje ne dolazi svakodnevno u kontakt sa istim novcem, prilikom prijema iste novčanice može da je primi kao originalnu novčanicu i da ne osjeti da se radi o falsifikatu. Tako lice istu novčanicu drži u novčanik i ne obraća pažnju na istu sve do momenta stavljanja u promet iste novčanice. Ako lice koje primi falsifikovanu novčanicu ne posumnja u ispravnost iste prilikom prijema, bez problema će je staviti u promet bez ikakvih daljih kontrola i sumnji u ispravnost iste novčanice. Lice koje drži više novčanica istog apoena u rukama, može lako da uoči razliku između istih novčanica ukoliko se radi o sumnjivom novcu, ali lice koje primi samo jednu novčanicu taj osjećaj nema. Radi se o individualnim svojstvima svakog lica koje prima novac i njegovog odnosa prema novcu, interesovanju i kontroli. Sud je u potpunosti prihvatio nalaz istog vještaka cijeneći ga kao jasan, objektivan, dat po pravilima stuke i nauke, i ničim doveden u pitanju.

Iz izvještaja o izvršenoj tehničkoj analizi novca Centralne banke Crne Gore broj... od 03.03.2017. godine utvrđeno je da je novčanica u apoenu od 100,00€ ser. br. .... falsifikat dobre izrade. Falsifikat ovog tipa prepoznatljiv je po odstupanju u odnosu na originalnu novčanicu i to: papira, vodenog žiga, zaštitne niti, holograma.

Iz potvrde UP CB B. o privremenom oduzimanju predmeta od V. A. od 26.01.2017. godine sud je utvrdio da je ovlašćeni policijski službenik UP CB B. od V. A. iz B. dana 26.02.2017. godine, u 22.55h, oduzeo jednu novčanicu u apoenu od 100,00 € ser.br. ....

Uvidom u fotodokumentaciju UP CB B. broj 03/1 od 27.02.2017. godine sud je utvrdio fizički izgled optuženog Ć. D..

Uvidom u video nadzor sa kamere kladionice "O." u B. od 27.02.2017. godine sud je utvrdio da je u 20:26h u kladionicu ušao optuženi, da je dao zelenu novčanicu, da mu radnica vraća kusur i da okrivljeni izlazi u 20:27h. Pored radnice, u kladionici se nalaze još dva lica, Ć. R. i Č. M.. Radnica stavlja previjenu novčanicu u kasu, zatvara kasu i nakon izlaska optuženog iz kladionice ponovo otvara kasu, uzima previjenu novčanicu koju je prethodno stavila i daje je Ć. R., koji izlazi iz kladionice.

Sadržinu naznačenih dokaza sud je u potpunosti prihvatio, jer ista tokom postupka nije učinjena spornom.

Iz odbrane samog optuženog, kao i iskaza saslušanih svjedoka i nalaza vještaka Levičar Dejana, sud je utvrdio da je novčanica u apoenu od 100,00€ serijskog broja .... koju je optuženi predao radnici V. A. bila falsifikat. Međutim, izvedenim dokazima tokom postupka sud nije mogao na nesumnjiv način utvrditi da je optuženom bila poznata činjenica da je novčanica koju je predao radnici V. A. falsifikovana, odnosno ovaj sud nalazi da optuženom ta činjenica u datom momentu nije bila poznata.

Dakle, u konkretnom slučaju nije bilo dokaza da je optuženi pribavio falsifikovani novac u namjeri da ga stavi u opticaj kao pravi. Optuženi je novac dobio razmjenom u K. i tada nije znao da je falsifikovan. Kako sud nije mogao iz izvedenih dokaza, na nesumnjiv način zaključiti da je okrivljeni pribavio lažan novac u namjeri da ga stavi u opticaj kao pravi, ili da je u momentu prijema istog znao da je lažan, to sud, s toga, nije prihvatio pravnu kvalifikaciju iz optužnog akta, da je optuženi s umišljajem pribavio lažan novac u namjeri da ga stavi u opticaj kao pravi, odnosno da je već prilikom prijema znao da je u pitanju lažan novac i kao takav ga stavio u opticaj, već je iz postupanja optuženog, njegove odbrane i dovođenja u vezu sa nalazom i mišljenjem vještaka za novac Dejana Levičara, zaključio da je optuženi kao lice koje ne dolazi svakodnevno u kontakt sa novcem u apoenima od 100,00€, prilikom prijema novčanice istu primio kao originalnu i da nije znao da se radi o falsifikatu, i nije posumnjao u ispravnost iste prilikom prijema, te da je istu novčanicu držao i nije obraćao pažnju na istu sve do momenta stavljanja u promet, odnosno dok je nije predao na ruke radnici V. A.. Sud je stanovišta da optuženi konkretnom prilikom nije znao da je novčanicu koju je posjedovao i koju je dobio prilikom plaćanja na trafici u K. falsifikovana, i kao takvu je nije svjesno pokušao dati radnici u kladionici V. A., te na taj način staviti u opticaj. Naime, kako je nesporno da se u konkretnom slučaju radi o falsifikovanoj novčanici, da bi krivično djelo falsifikovanje novca postojalo i bilo dokazano potrebno je da neko lice - optuženi u momentu nabavljanja i u momentu stavljanja u opticaj takvog novca bude svjesno da se radi o lažnom novcu. Kako je tokom postupka utvrđeno da se radi o dobrom falsifikatu, koji se nije mogao lako uočiti od strane optuženog, jer rijetko dokazi u posjed ovakvih novčanica, otpuženi je stavljanjem ove novčanice u opticaj bio u uvjerenju da je ona prava, odnosno nalazio se u stvarnoj zabludi koja isključuje umišljaj i samu krivicu optuženog. Dakle, sve prethodno ukazuje na činjenicu da optuženi nije znao kada je stavljao u opticaj ovu lažnu novčanicu da je ona lažna, pa je sud optuženog oslobodio po zakonskom osnovu iz čl. 373 st. 1 tač. 1 ZKP-a, nalazeći da su postojale okolnosti kod optuženog koje su isključile njegovu krivicu, jer nije bilo umišljaja obzirom da se nalazio u stvarnoj zabludi. Znači, da je tokom postupka dokazano da je izvršeno djelo iz optužbe, ali nije dokazan umišljaj zbog stvarne zablude, a to je okolnost koja isključuje krivicu i osnov za oslobađanje od optužbe po čl. 373 st. 1 tač. 1 ZKP-a.

Shodno čl. 258 st. 5 u vezi st. 4 KZ CG, izrečena je mjera bezbjednosti oduzimanja lažnog novca - falsifikovane novčanice oznake apoena od 100,00€, serijskog broja ....

Shodno čl. 239 ZKP-a oštećeni DOO "M." radi ostvarivanja imovinsko-pravnog zahtjeva upućen je na parnični postupak.

Iz iznijetog je odlučeno kao u dispozitivu presude, shodno čl. 374 ZKP-a.

OSNOVNI SUD U BERANAMA,

Dana 17.10.2018. godine
Zapisničar S U D I J A
Milica Milanović Aleksandar Ćulafić
PRAVNA POUKA:

Protiv ove presude može se izjaviti
žalba u roku od 15 dana od dana prijema
iste preko ovog suda Višem sudu u Bijelom Polju.