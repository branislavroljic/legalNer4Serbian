K.br.352/13
U IME CRNE GORE
OSNOVNI SUD U PODGORICI, kao prvostepeni krivični, po sudiji Larisi Mujušković - Stamatović, uz učešće Valentine Vukašinović kao zapisničara, u krivičnom predmetu protiv okrivljenog Dj. D. iz P., zbog krivičnog djela nasilničko ponašanje iz čl. 399 Krivičnog zakonika, odlučujući o optužnici ODT-a Podgorica Kt.br.1774/07 od 17.07.2008. godine, koju je na glavnom pretresu zastupao Čađenović Saša - zamjenik ODT-a Podgorica, nakon glavnog i javnog pretresa održanog dana 27.05.2013. godine u prisustvu zastupnika optužbe, okrivljenog i njegovog branioca advokata Zdravka Begovića, donio je, a dana 29.05.2013 godine i javno objavio

P R E S U D U
Okrivljeni:

Đ. D., od oca R. i majke S., rođene B., rođen ... godine u P., sa prebivalištem u P. – ulica ..., državljanin Crne Gore, nezaposlen, oženjen, otac dvoje djece, srednjeg imovnog stanja, ranije osuđivan i to: presudom Opštinskog suda u Somboru K.br. 2/95 od 09.04.1996. godine zbog krivičnog djela iz člana 165 st. 1 KZRS na kaznu zatvora u trajanju od 3 mjeseca uslovno na 1 godinu, presudom Osnovnog suda u Podgorici K.br. 03/3138 od 07.12.2005. godine zbog krivičnog djela iz člana 161/1 KZCG na kaznu zatvora u trajanju od 6 mjeseci uslovno na 2 godine,
Na osnovu člana 373 tačka 2 Zakonika o krivičnom postupku
OSLOBAĐA SE OD OPTUŽBE
Kojom je predstavljeno da je:

Dana 23.08.2007. godine u Podgorici, na autobuskom stajalištu ispred i u prodavnici „V.“ u naselju G. G., svjestan svoga djela čije je izvršenje htio, vršenjem nasilja prema drugome ugrozio spokojstvo građana i remetio javni red i mir na način što je nakon rasprave sa oštećenim Č. P. prišao mu sa leđa i zadao više udaraca pesnicama u predjelu glave i tijela, da bi oštećeni potom pobjegao u unutrašnjost prodavnice gdje ga okrivljeni sustiže i zadaje mu više udaraca rukama po glavi, nanoseći mu lake tjelesne povrede u vidu nagnječenja kože u predjelu desnog obraza, krvni podliv kože u lijevom slabinskom predjelu i krvni podliv kože u desnom podlopatičnom predjelu
- čime bi izvršio krivično djelo nasilničko ponašanje iz člana 399 Krivičnog zakonika,
Troškovi postupka padaju na teret budžetskih sredstava Crne Gore.

Svjedok oštećeni Č. P. se u pogledu postavljenog imovinsko - pravnog zahtjeva upućuje na parnicu.

O b r a z l o ž e n j e
Optužnicom ODT-a Podgorica Kt.br.1774/07 od 17.07.2008. godine okrivljenom Đ. D. stavljeno je na teret da je izvršio krivično djelo nasilničko ponašanje iz člana 399 Krivičnog zakonika.

Zastupnik optužbe je u završnoj riječi izjavio da ostaje pri preciziranom činjeničnom opisu optužnog akta, u ranijem postupku, i pri završnim riječima datim na zapisniku o glavnom pretresu od 23.01.2013 godine, gdje je predložio Sudu da okrivljenog oglasi krivim i osudi po zakonu.

Okrivljeni Đ. D. je u svojoj odbrani u toku postupka naveo da je predmetne večeri oko 21,00 čas, prilikom parkiranja svog vozila marke „Mercedes“ u blizini prodavnice „V.“, jednoj djevojci koja je stajala ispred njega jačim glasom rekao „Da se nećeš pomjeriti“, što je ona i uradila, pa se okrivljeni zaustavio sa namjerom da svojoj supruzi preda ličnu kartu. U tom momentu je jedan od 3-4 momka, koji su stajali pored trafike, rekao okrivljenom „Što vičeš“ na šta mu je okrivljeni odgovorio „Šta je problem“ da bi mu tada ovaj momak uputio niz ružnih riječi i prijetnji, iako ga je cijelo vrijeme jedna plava djevojka držala za ruku govoreći mu „Nemoj, nemoj“. Okrivljeni na ove riječi nije reagovao, već je sačekao suprugu kojoj je predao ličnu kartu, da bi potom prišao ovim momcima, a potom i ušao za ovim momkom u prodavnicu gdje ga je udario samo jednom otvorenom šakom u predjelu glave. U tom momentu ovaj momak se uhvatio za kasu i rafove pokušavajući da uzvrati udarac, ali u tome nije uspio, jer su ih razdvojili. Okrivljeni je dalje naveo da je po izlasku iz prodavnice vidio P. Z. koji je stajao pored svog auta i interesovao se šta se desilo, na šta mu je okrivljeni rekao da nije bilo ništa, pa je pošao kući. Poslije ovoga događaja oštećeni Č. je dolazio kući kod okrivljenog, zajedno sa svojim ocem i jednim momkom, kada su mu polomili prozor na kući.

U završnoj riječi okrivljeni je prihvatio završnu riječ svog branioca koji je predložio Sudu donošenje oslobađajuće presude obzirom da Sud u ovom postupku ne može pokloniti vjeru oštećenom, jer je isti uvredama isprovocirao okrivljenog, koji ga je zbog toga i udario samo jednom u predjelu glave.

Sud je dokaznom postupku saslušao svjedoka – oštećenog Č. P., svjedoka K. I., te na saglastan predlog stranaka pročitao svjedočke iskaze Č. V., P. Z., U. J. i J. I., pročitao izvještaj ljekara specijaliste Urgentnog bloka, uvjerenje o povredama na ime Č. P. od 24.08.2007. godine, pročitao nalaz i mišljenje vještaka medicinske struke Nikolić dr. Krsta od 08.06.2008. godine i pročitao izvod iz KE na ime okrivljenog Đ. D.

Svjedok – oštećeni Č. P. je u svom iskazu pred istražnim sudijom i na glavnom pretresu od 24.06.2011.godine naveo da je predmetne večeri stajao sa svojom strinom i jednom djevojkom na autobuskom stajalištu preko puta prodavnice „V.“ u G. G. kada je u jednom momentu na stajalištu uletio sivi „Mercedes“ koji ih umalo nije udario. Ovim vozilom upravljao okrivljeni koji je počeo odmah da psuje na šta ga je oštećeni pitao „Šta je problem“ i pozvao ga da izađe, ali je okrivljeni ubrzo otišao. Nakon desetak minuta okrivljeni se vratio u pratnji još jednog „Mercedes okaša“ iz kojeg su izašli jedan ćelavi momak srednjeg rasta, za koga je kasnije saznao da se zove P. Z. kao i još jedan nepoznati momak i sa leđa su udarili oštećenog pesnicama u predjelu glave i tijela od kojih udaraca je on pao na zemlju. Oštećeni je dalje naveo da je uspio da pobjegne u prodavnicu „V.“ u kojoj su se nalazili gosti, prodavačica J. i jedan momak kojeg zovu „Š.“, kada su za njim u objekat ušli okrivljeni i P. Z. i dva – tri minuta su udarali oštećenog šakama i nogama po glavi i tijelu. Nakon što su ih razdvojili, svjedok – oštećeni je izašao napolje i zapisao broj tablica i okrivljenog i P. Z., a nikakvog povoda svjedok – oštećeni nije dao okrivljenom da ga napadne, niti su prethodno imali bilo kakve sukobe.

Svjedok - oštećeni je u svom iskazu na glavnom pretresu od 10.05.2013 godine ponovio navode sa ranijih glavnih pretresa, gdje je istakao da je predmetnom prilikom stajao 3-4 metra od magistrale kada je okrivljeni velikom brzinom ušao u dio predviđen za stajalište i zaustavio se tako da je desna strana vozila bila okrenuta prema oštećenom, ali se kratko zadržao i odmah je otišao. Nakon desetak minuta okrivljeni se vratio sa P. Z. i njih dvojica su mu, prvo na stajalištu, a potom i u prodavnici, zadali više udaraca u predjelu glave i tijela.

Nakon što je upitan da pojasni razlike u kazivanju pred istražnim sudijom kada je rekao da su ga napala tri lica i da je on, nakon svađe, pozvao okrivljenog da izađe iz vozila i iskaza na glavnom pretresu kada nije pominjao treću osobu i kada je naveo da se okrivljeni odmah udaljio, svjedok - oštećeni je pojasnio da je postojao treći čovjek, ali da mu on ne zna ime, dok je tačno da je okrivljenog nakon prepirke pozvao da izađe iz auta.

Svjedok – oštećeni se pridružio krivičnom gonjenju i postavio je imovinsko-pravni zahtjev.

Odgovarajući na pitanja Suda, pojasnio je da je dogadjaju prisustvovala K. I. sa dečkom, na stajalištu, a u prodavnici Š. Š. čije pravo ime ne zna, koji je nastanjen na C.

Svjedok P. Z. je u svom iskazu naveo da se predmetnog dana prije nikšićkih semafora ugledao svog prijatelja D. Đ. kako bos ili bez majce pretrčava magistralu i ulazi u prodavnicu „V.“. Svjedok se potom parkirao i krenuo da pređe magistralu kada je iz prodavnice izašao Đ. i na pitanje svjedoka šta se desilo odgovorio mu je da nije ništa i da je sve u redu. Oštećenog Č. P. svjedok je upoznao na Sudu i nije ga predmetne večeri vidio kod prodavnice „V.“.

Svjedok Č. V. je u svom iskazu navela da je predmetne večeri čekala autobus na stanici u G. G. zajedno za jednom djevojkom i svojim sestrićem P. Č. kada se u jednom momentu okrivljeni autom parkirao ispred trafke i iz auta je opsovao „Mater vam“ ili nešto slično. Svjedok je dalje navela da je okrivljeni potom izašao iz auta, zadržao se kratko u prodavnici, i odmah otišao, za koje vrijeme ju je oštećeni, koji nije komunicirao sa okrivljenim, pitao šta je tačno okrivljeni rekao, na šta mu je svjedok rekla „Nije ništa“.

Svjedok U. J. je u svom iskazu u toku postupka navela da je zaposlena u prodavnici „V.“ u G. G. kada je dana 23.08.2007 godine, dok je u prodavnicu bilo dosta ljudi, u objekat utrčao Č. P., a za njim i Đ. D., koje je od ranije poznavala, nakon čega su njih dvojica preko nje razmijenili više udaraca, tačnije Đ. je udario Č. možda dva tri puta, a moguće je da mu je ovaj uzvratio udarac. Ubrzo su ih ostale mušterije razdvojile i oba su izašla iz prodavnice i nijesu se više vraćali. Svjedok je navela da u prodavnici kritičnom prilikom nije vidjela P. Z.

Svjedok J. I. je u svom iskazu naveo da se kritičnom prilikom nalazio u auto servisu, koji se nalazi odmah pored prodavnice „V.“, kada je u jednom momentu čuo neku galamu i viku koja je dolazila iz prodavnice, nakon čega je ušao u prodavnicu i vidio jednog momka koji se krije iza prodavačice i jednog smeđeg momka koji je govorio „Kome ti balavče jedno“. Ova dva momka su mušterije već bile razdvojile, tako da svjedok nije vidio nikakav fizički obračun.

Svjedok K. I. je u svjedočkom iskazu na glavnom pretresu navela da je sve što ona zna vezano za predmetni dogadjaj, to da je valjda po završetku dešavanja ušla u prodavnicu "V." gdje je zatekla D. D. i Č. P., koji su se valjda nešto sporečkali, te da nije bila prisutna ničemu ostalom, već je kako je to i navela došla u prodavnicu sa bivšim dečkom po završetku tog dogadjaja, a kako je od tada prošlo više od četiri godine, to je sve čega se sjeća. Pojasnila je da je Č. i Đ. vidjela ispred prodavnice i da zna da su se nešto sporečkali, ali da ne zna da li su se njih dvojica tukli, te da zna samo da je bila izmedju njih dvojice, kako je i rekla, rasprava.

Iz medicinske dokumentacije i nalaza i mišljenja vještaka medicinske struke Nikolić dr. Krsta od 08.06.2007. godine proizilazi da je predmetnom prilikom Č. P. zadobio dvije nagnječine (krvni podliv sa oguljotinom) kože u predjelu desnog obraza, krvni podliv kože u lijevom slabinskom predjelu i krvni podliv kože u desnom podlopatičnom predjelu, koje povrede u svom zbiru predstavljaju laku tjelesnu povredu, a koje su nastale dejstvom tupine mehaničkog oruđa u šta spada stisnuta pesnica, šaka, noga i sl.

Iz izvoda iz KE na ime okrivljenog Đ. D. utvrđeno je da je isti ranije osuđivan i to: presudom Opštinskog suda u Somboru K.br. 2/95 od 09.04.1996 godine zbog krivičnog djela iz člana 165 st. 1 KZRS na kaznu zatvora u trajanju od 3 mjeseca uslovno na 1 godinu, presudom Osnovnog suda u Podgorici K.br. 03/3138 od 07.12.2005 godine zbog krivičnog djela iz člana 161/1 KZCG na kaznu zatvora u trajanju od 6 mjeseci uslovno na 2 godine.

Sud, nakon ocjena navoda optužbe, odbrane okrivljenog, te svih provedenih dokaza, kako pojedinačno tako i u njihovoj međusobnoj povezanosti, je mišljenja da u postupku nije dokazano da je okrivljeni izvršio krivično djelo nasilničko ponašanje iz čl. 399 KZ-a.

Naime, u postupku je utvrđeno da je dana 23.08.2007. godine u P., u prodavnici „V.“ u naselju G. G., došlo do fizičkog obračuna između okrivljenog i oštećenog Č. P. kojom prilikom je oštećeni zadobio povrede u vidu nagnječenja kože u predjelu desnog obraza, krvni podliv kože u lijevom slabinskom predjelu i krvni podliv kože u desnom podlopatičnom predjelu. Prednje činjenično stanje Sud je utvrdio iz jasnog i objektivnog iskaza svjedoka U. J., koja je bila neposredni očevidac događaja, a koja je u svom iskazu navela da su predmetnog dana u prodavnicu ušli okrivljeni i oštećeni kada je okrivljeni udario Č. P. dva - tri puta, a da predmetne povrede u svom zbiru predstavljaju laku tjelesnu povredu, Sud je utvrdio iz nalaza i mišljenja vještaka medicinske struke dr. Nikolić Krsta od 08.06.2007. godine, a koji nalaz je Sud cijenio kao stručan i objektivan, izrađen u skladu sa pravilima nauke.

Nasilničko ponašanje predstavlja grubo i bezobzirno, u osnovi nehumano ponašanje prema drugom licu, koje se najčešće naziva siledžijstvom i predstavlja nemotivisano ponašanje i djelatnost učinioca upravljenu ka grubom vrijedjanju ili zlostavljanju drugoga, vršenju nasilja, izazivanjem tuče, čime se značajnije ugrožava spokojstvo gradjana ili teže remeti javni red i mir.

Kao prvo, u konkretnom slučaju nije riječ o nemotivisanom, bezrazložnom vršenju nasilja, koje nema objektivne povezanosti sa ponašanjem oštećenog, jer iz odbrane okrivljenog jasno proizilazi da je predmetnoj tuči prethodila verbalna prepirka između okrivljenog i oštećenog kada mu je oštećeni uputio niz ružnih riječi i prijetnji, koju svađu ni sam oštećeni nije sporio u svom iskazu ističući da je pozivao okrivljenog da izađe iz auta, iako je različito predstavio sam tok prepirke, jer je navodno samo okrivljeni koristio psovke i prijetnje, ali iz čega se nesumnjivo može zaključiti da je okrivljeni imao jasan motiv i da je upravo zbog tog događaja pošao za oštećenim u prodavnicu kako bi nastavio svađu koja je ubrzo kulminirala tučom.

Kao drugo, Sud nije poklonio vjeru iskazu svjedoka – oštećenog Č. P. u kojem je on naveo da je, dok se nalazio na stanici, okrivljeni autom ušao velikom brzinom u dio predviđen za stajalište i počeo da psuje oštećenog, a potom se vratio poslije deset minuta i zajedno sa P. Z. udario oštećenog u predjelu glave i tijela, da bi, kada je ušao u prodavnicu, oni nastavili da ga tuku dva – tri minuta šakama i nogama. Naime, ovakvi navodi su u direktnoj suprotnosti sa iskazom svjedoka U. J. radnice u prodavnici, čiji iskaz je Sud u potpunosti prihvatio, a u kojem je ona jasno navela da su u tuči učestvovali samo okrivljeni Đ. i oštećeni Č., ali ne i svjedok P. kako je to sugerisao oštećeni, što je potvrdio i svjedok P. navodeći da predmetnog dana nije uopšte ulazio u prodavnicu niti učestvovao u bilo kakvoj tuči, već je samo na magistrali sreo okrivljenog, a što je posredno potvrdio i svjedok J. D. navodeći u svom iskazu da je nakon ulaska u prodavnicu vidio samo jednog momka koji se krio iza prodavačice ( misleći na oštećenog) i jednog smeđeg momka (misleći na okrivljenog) koje su mušterije razdvojile. Zbog navedenog, Sud nije mogao prihvatiti kao istinite ni navode oštećenog da ga je okrivljeni, nakon što se parkirao na stanicu, bez ikakvog razloga psovao, provocirao i prijetio mu u prisustvu njegove strine, jer je svjedok Č. V. potpuno drugačije predstavila događaj, navodeći da u momentu dok je ona bila na stanici na psovku okrivljenog niko nije reagovao, pa ni oštećeni, koji pritom nije ni čuo tačno šta je okrivljeni rekao, već mu je svjedok objašnjavala da „nije ništa“.

Postupajući po nalozima ukidnog rješenja Višeg suda u Podgorici, Ovaj sud je od strane oštećenog obaviješten da je dogadjaju na autobuskom stajalištu prisustvovala K. I. "sa dečkom", a dogadjaju u prodavnici izvjesni Š. Š. sa C. pa je Sud saslušao na glavnom pretresu K. I., koja je izjavila da je sa bivšim dečkom došla na lice mjesta tek nakon završetka dogadjaja, da nije vidjela ništa osim rasprave izmedju Dj. D. i Č. P. ispred prodavnice; dok Sud nije provodio dokaz saslušanjem izvjesnog Š. Š. (čije pravo ime oštećeni nije znao) sa razloga jer je ispitivao motivisanost, odnosno njeno nepostojanje, sasvim izvjesno utvrdjenog sukoba u prodavnici izmedju okrivljenog i oštećenog. Kako oštećeni nije naveo bilo koje drugo lice kao očevica predmetnog dogadjaja na stajalištu, to Sud nije imao mogućnosti utvrditi na drugačiji način postojanje eventualnih drugih očevidaca predmetnog dogadjaja na stajalištu.

Na osnovu izloženog, Sud je mišljenja da u konkretnom slučaju nije dokazano da je okrivljeni vršenjem nasilja prema drugom ugrozio spokojstvo građana i remetio javni red i mir i time izvršio krivično djelo nasilničko ponašanje iz člana 399 Krivičnog zakonika, već je okrivljeni u fizičkom obračunu sa oštećenim istom nanio laku tjelesnu povredu koja se goni po privatnoj tužbi, a za koju je već nastupila apsolutna zastara krivičnog gonjenja.

Kako je Sud u ovom postupku donio oslobađajuću presudu to troškovi krivičnog postupka padaju na teret budžetskih sredstava Suda, shodno čl. 230 ZKP-a, a oštećeni Č. P. se u pogledu postavljenog imovinsko – pravnog zahtjeva upućuje na parnicu, shodno čl. 239 ZKP-a.

Na osnovu izloženog, a shodno čl. 373 tačka 2 ZKP-a odlučeno je kao u izreci presude.

OSNOVNI SUD U PODGORICI

Dana, 29.05.2013 godine
ZAPISNIČAR SUDIJA
Valentina Vukašinović, s.r. Larisa Mijušković-Stamatović, s.r.

PRAVNA POUKA :

Protiv ove presude može se izjaviti
žalba u roku od 8 (osam) dana od
dana prijema pismenog otpravka iste
Višem sudu u Podgorici,a preko ovog suda.

ZTO: Valentina Vukašinović