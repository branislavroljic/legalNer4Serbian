CRNA GORA
OSNOVNI SUD U NIKŠIĆU

K.br. 1044/2012
Dana 03.06.2013. godine
U IME CRNE GORE
OSNOVNI SUD U NIKŠIĆU, kao prvostepeni krivični, sudija pojedinac Djuričković Igor, uz sudjelovanje Papović Budimirke kao zapisničara, rješavajući u krivičnom predmetu okrivljenog V.B. iz Nikšića, zbog krivičnog djela iznuda u pokušaju iz člana 250 stav 1 KZ u vezi člana 20 KZ, postupajući po optužnici ODT Nikšić Kt.br.591/07 od 06.04.2010.godine i ukidnim rješenjima Višeg suda u Podgorici Kž.br.377/11 od 11.03.2011.godine i Kž.br.1714/2012 od 21.11.2012.godine, nakon javnog glavnog pretresa održanog dana 25.05.2013.godine, u prisustvu zamjenika ODT-a Krivokapić Vesne i okrivljenog, donio je i dana 03.06.2013.godine javno objavio

P R E S U D U
Okrivljeni:

V.B., od oca B. i majke J., rodjene T., rodjen .godine, u Nikšiću, sa prebivalištem u , oženjen, otac jednog djeteta, državljanin Crne Gore, lošeg imovnog stanja, ranije neosudjivan
- Na osnovu člana 373 stav 1 tačka 2 ZKP-a
OSLOBADJA SE OD OPTUŽBE
Da je:

Dana 28.06.2007. godine, u Nikšiću, u namjeri da sebi pribavi protivpravnu imovinsku korist, upućivanjem prijetnji pokušao prinuditi oštećenog DŽ.Z. da mu preda novčani iznos od 500,00 eura, na način što je zbog kvara na vozilu marke Mercedes koje je prodao K.B.u, a koje vozilo je prethodno kupio od DŽ.Z., sa svog mobilnog telefona broj 069-546-357 na broj mobilnog telefona oštećenog DŽ.Z. 067-845-187 uputio SMS poruku sljedeće sadržine: “do 7 sati da mi doneseš 500,00 eura da te ne bi tražio” i samo da znaš da se možeš žaliti kome god hoćeš, ne ispoštuješ li me do 7 sati, mozak ću ti prosuti, do sada to nijesam htio ali sam si to tražio”
- čime bi izvršio krivično djelo iznuda u pokušaju iz člana 250 stav 1 Krivičnog Zakonika u vezi člana 20 Krivičnog Zakonika
Troškovi krivičnog postupka padaju na teret budžetskih sredstava ovoga suda.

O b r a z l o ž e n j e
Osnovni državni tužilac u Nikšiću svojom optužnicom Kt.br. 591/2007 od 06.04.2010. godine stavio je na teret okrivljenom V.B. izvršenje krivičnog djela iznuda u pokušaju iz člana 250 stav 1 KZ u vezi člana 20 KZ. Zamjenik ODT-a Krivokapić Vesna koja je zastupala optužnicu na glavnom pretresu u svojoj završnoj riječi, ostajući pri navodima podnijete optužnice, predložila je sudu da okrivljenog oglasi krivim i osudi po zakonu.

Okrivljeni V.B. u svojoj odbrani datoj u postupku istrage i na glavnom pretresu, negirajući izvršenje krivičnog djela koje mu je stavljeno na teret optužbom, u bitnom je istakao da je sa oštećenim DŽ.Z.m bio prijatelj i da je od istog kupio vozilo marke Mercedes za iznos od 1.900,00 eura, koje vozilo je on zatim prodao K. B. iz Nikšića i da mu je prilikom kupovine tog vozila oštećeni DŽ. garantovao ispravnost istog, ali je na tom vozilu Mercedes ubrzo nakon što ga je on prodao K.u došlo do velikog kvara na motoru, tako da je on K.B.u trebao da plati oko 500,00 eura za popravku tog vozila i tada je on pozvao oštećenog DŽ.a, rekao mu o čemu se radi i tom prilikom oštećeni DŽ. je prihvatio da plati tu popravku, nakon čega je on oštećenog DŽ.a više puta pozivao telefonom da izmiri taj dug, ali DŽ. to nikada nije učinio. Takodje je istakao da je svaki put sa Dž. kada su kontaktirali telefonom u vezi sa tim dugom imao normalnu komunikaciju i da istom nikada nije prijetio i da mu je nakon što se cijeli dogadjaj završio oštećeni DŽ. rekao da ga je kritičnom prilikom prijavio službenicima policije da mu je on uz prijetnje tražio novac jer je bio u pijanom stanju.

U svojoj završnoj riječi okrivljeni V.B. je, ostajući pri svojoj odbrani, istakao da smatra da u toku postupka nije dokazano da je počinio krivično djelo koje mu je stavljeno na teret optužbom i u konačnom predložio sudu da ga oslobodi od optužbe.

Sud je na glavnom pretresu u dokaznom postupku neposredno saslušao oštećenog DŽ.Z., na saglasan predlog stranaka pročitao iskaz svjedoka K.B.a, pročitao dopis Uprave policije CG-PJ Nikšić broj 224-12/2615 od 28.10.2010. godine pročitao dopis preduzeća Crnogorski telekom AD Podgorica broj 04-41611 od 30.12.2011. godine, dopis preduzeća Telenor DO Podgorica broj 0801 – 7194 od 07.12.2011. godine, pročitao službenu zabilješku sačinjenu od strane ovlašćenog policijskog službenika R.P.a dana 27.07.2007. godine, neposredno saslušao svjedoka R.P.a i pročitao izvod iz kaznene evidencije za okrivljenog dat od Uprave policije CG-PJ Nikšić.

Analizirajući provedene dokaze pojedinačno i u njihovoj medjusobnoj povezanosti, dovodeći ih vezu sa navodima optužbe i odbranom okrivljenog, kao i navodima ukidnih rješenja Višeg suda u Podgorici Kž.br.377/11 od 11.03.2011.godine, sud je našao da se na osnovu provedenih dokaza ne može na nesumnjiv način utvrditi da je okrivljeni V.B. počinio krivično djelo koje mu je stavljeno na teret optužbom i istog oslobodio od optužbe iz sljedećih razloga:

Oštećeni DŽ.Z. u svom svjedočkom iskazu u bitnom je istakao da je negdje početkom 2007. godine okrivljenom V.B., koga je poznavao i sa kojim je bio u dobrim odnosima, prodao svoje putničko vozilo marke Mercedes za iznos od 1.900,00 eura, da je optuženi to vozilo koristio jedno vrijeme i da ga je nakon toga prodao izvjesnom K.u, koji je vozilo koristio pola godine, kada je došlo do kvara na istom, a nakon što je došlo do tog kvara okrivljeni V.B. je njega počeo da zadužuje da popravi kvar i počeo da mu šalje poruke putem mobilnog telefona u kojima mu je nagovještavao da mu je on dužan novac u iznosu od 500,00 eura sa kamatom. Dalje je objasnio da je on preko više lica, izmedju ostalih i preko supruge okrivljenog istom poručivao da se tako ne ponaša i da je u medjuvremenu stupio u kontakt sa krajnjim kupcem vozila K.B.om, koji mu je rekao da mu on ne traži novac za popravku vozila. Takodje je istakao da je kritičnog dana okrivljeni Vračar na njegov broj mobilnog telefona poslao SMS poruku u kojoj mu je rekao da mu toga dana do 19 časova mora stvoriti novac u iznosu od 500,00 eura i prijetio mu da će mu nauditi ukoliko mu taj novac ne donese u navedenom roku, zbog čega je on okrivljenog prijavio policiji.Takodje je istakao da je u vrijeme dešavanja kritičnog dogadjaja prijeteće poruke okrivljenog shvatio ozbiljno, ali da se nakon što se sve desilo vidio sa okrivljenim V.B. i izgladio odnose, iz kog razloga se kao oštećeni ne pridružuje krivičnom gonjenju protiv okrivljenog i da ne ispostavlja imovinsko pravni zahtjev.

Odgovarajući na pitanja suda i stranaka na glavnom pretresu održanom prije donošenja prvostepene presude koja je ukinuta odlukom Višeg suda u Podgorici oštećeni je istakao da se ne može sa sigurnošću sjetiti tačne sadržine SMS poruke koje mu je kritičnog dana uputio okrivljeni V.B., ali da je siguran da je okrivljeni u tim porukama tražio da mu tog dana do 19 časova donese novac u iznosu od 500,00 eura i da mu je okrivljeni prijetio da će mu nauditi ukoliko to ne učini.

Svjedok K.B. u svom iskazu u bitnom je istakao da je tokom 2007. godine, od optuženog V.B. kupio vozilo marke Mercedes 124 za iznos od oko 2.000,00 eura i da je nakon dva mjeseca od kupovine na tom vozilu došlo do kvara glave motora, koji kvar je on popravio i o istom obavijestio okrivljenog V.B., ali da tada od okrivljenog nije tražio nikakvu naknadu štete zbog tog kvara, jer je bio svjestan da se radi o starijem vozilu i da postoji rizik od kvarova na istom. Takodje je istakao da je nakon svega toga on načuo da je okrivljeni V. od DŽ.Z., koji je bio prethodni vlasnik tog vozila, tražio neki novac na račun štete koju je on imao popravljajući kvar glave motora na vozilu, ali da on nikada niti od okrivljenog V.B. niti od oštećenog DŽ.Z. nije tražio novac na ime te popravke.

Na osnovu dopisa preduzeća Telenor DOO Podgorica broj 0801-7194 od 07.12.2011.godine i preduzeća Crnogorski Telekom AD Podgorica broj 04-41611 od 30.12.2011. godine utvrdjeno je da navedena preduzeća kao operateri mobilne telefonije u svojoj poslovnoj dokumentaciji ne raspolažu podacima o listinzima telefonskog saobraćaja za 2007. godinu, tako da sudu nijesu mobli dostaviti listing telefonskog saobraćaja od dana 28.06.2007. godine, izmedju broja telefona okrivljenog V.B. broj 069-546-357 I broja mobilnog telefona oštećenog DŽ.Z. 067-845-187 sa sadržinom SMS poruka koje je kritičnom prilikom okrivljeni uputio oštećenom
Na osnovu navedenog iskaza oštećenog DŽ.Z. koji iskaz je sud prihvatio kao istinit, jer je oštećeni u istom odredjeno i uvjerljivo istakao da je kritičnog dana okrivljeni V.B. sa svog broja mobilnog telefona na njegov broj mobilnog telefona poslao SMS poruku u kojoj je od njega tražio da mu istog dana do 19 časova preda iznos od 500,00 eura i da će mu, ukoliko to ne učini u ostavljenom roku okrivljeni napasti nauditi, sud je utvrdio da je okrivljeni V.B. kritičnom prilikom od oštećenog DŽ.Z. tražio da mu preda iznos od 500,00 eura u roku do 19 časova istog dana uz prijetnju da će napasti na život i tijelo oštećenog. Na prihvatanje iskaza oštećenog DŽ.a sud se odlučio i prihvatajući kazivanje svjedoka K.B.a koji je u svom iskazu izmedju ostalog naveo da je troškove kvara na predmetnom vozilu marke Mercedes finansirao sam i da od okrivljenog V. nije tražio da mu nadoknadi te troškove, kojim iskazom je kao i kazivanjem oštećenog DŽ.Z. u cjelosti opovrgnuta odbrana okrivljenog V.B..

U obrazloženju ukidnog rješenja Višeg suda u Podgorici Kž.br.377/2011 od 11.03.2011.godine navedeno je izmedju ostalog i da je u konkretnom slučaju radi pravilne primjene Krivičnog zakonika i identifikacije krivičnog djela neophodno konkretizovanje radnje koja čini predmetno krivično djelo, kao i činjenica i okolnosti koja čine obilježja krivičnog djela i krivca, odnosno u konkretnom slučaju da je neophodno utvrditi tačnu sadržinu prijetećih SMS poruka koje je okrivljeni kritičnom prilikom uputio oštećenom, odnosno da se u dispozitivu osudjujuće presude moraju navesti riječi kojima je izrečena prijetnja upućena oštećenom DŽ.Z. od strane okrivljenog V.B., jer ako tih riječi u dispozitivu osudjujuće presude nema, dispozitiv presude je nerazumljiv.

Svjedok R.P. u svom iskazu naveo je da je u vrijeme dešavanja dogadjaja koji su predmet ovoga postupka, kao inspektor Uprave policije CG PJ Nikšić postupao po prijavi koju je oštećeni DŽ.Z. podnio protiv okrivljenog V.B., da se ne može sjetiti svih pojedinosti koje su bile predmet te prijave, ali da se sjeća da se pominjalo neko vozilo i neke prijetnje koje je okrivljeni Vračar uputio oštećenom DŽ.u, ali da se zbog proteka vremena nekih bližih detalja u vezi sa sadržinom tih prijetnji ne može sjetiti. Takodje je istakao da se sjeća da je postupajući po toj prijavi sačinio neke službene akte u vidu zapisnika i službenih zabilješki i da u cjelosti ostaje pri svemu što je u tim službenim aktima sa njegove strane unešeno. Odgovarajući na pitanja postavljena na glavnom pretresu imenovani svjedok je istakao da se ne može sjetiti da li je postupajući po prijavi DŽ.Z. vršio uvid u mobilni telefon oštećenog DŽ.a i da li mu je oštećeni Dž. svoj mobilni telefon predavao radi vršenja uvida u isti i čitanja SMS poruka, a da ukoliko postoji neka njegova službena zabilješka da je izvršio radnju uvida u mobilni telefon oštećenog DŽ.Z. i čitanje SMS poruka iz memorije tog mobilnog telefona onda se to zaista tako i desilo, ali da se on zbog proteka vremena ne može izjasniti da li je postupajući po predmetnoj prijavi izvršio takvu službenu radnju, s tim što se sjeća da je u to vrijeme njegova i praksa ostalih kolega policijskih službenika bila da vrše uvid u memoriju mobilnog telefona i čitanje SMS poruka u kojima su bile upućene prijetnje licu koje prijavljuje taj dogadjaj.

Uvidom u službenu zabilješku koju je postupajući po prijavi oštećenog DŽ.Z. dana 27.07.2007. godine, kao ovlašćeni policijski službenik sačinio R.P., sud je našao da iz iste proizilazi da je predmetna službena zabilješka sačinjena na osnovu kazivanja oštećenog DŽ.Z. kao podnosioca krivične prijave protiv okrivljenog V. B., a ne na osnovu neposrednog uvida u SMS poruke u mobilnom telefonu oštećenog koje je oštećeni DŽ. primio od okrivljenog V.B., jer u predmetnoj službenoj zabilješci nema konstatacije ovlašćenog policijskog službenika R.P.a da je izvršio radnju neposrednog opažanja u vidu vršenja uvida u memoriju mobilnog telefona oštećenog DŽ.Z. i čitanja SMS poruka koje mu je sa broja mobilnog telefona 069 546 357 poslao okrivljeni V., već pored ostalog stoje konstatcije da je u službene prostorije stanice policije pristupio oštećeni DŽ. i prijavio da ga je okrivljeni V. u više navrata sa broja 069 546 357 pozivao na njegov broj mobilnog telefona 067 845 187 i tražio iznos od 500 eura na ime popravke vozila marke Mecedes koje mu je oštećeni prethodno, prije 3-4 mjeseca, prodao i da mu je dana 28.06.2007.godine okrivljeni poslao SMS poruku čija je sadržina navedena u izreci presude i da je po takvom kazivanju oštećenog DŽ.Z. sačinjen zapisnik o prijemu krivične prijave. Dakle, predmetna službena zabilješka ne sadrži elemente zapisnika o uvidjaju, odnosno konstatacije policijskog službenika o činjenicama koje je zapazio neposrednim opažanjem istih, već je ista sačinjena po osnovu kazivanja oštećenog DŽ.a pred ovlašćenim policijskim službenikom R.P.om, tako da ovakva službena zabilješka ne može u smislu odedbi ZKP-a predstavljati dokaz na kome se može zasnovati odluka suda u krivičnom postupku.

Kod ovakvog stanja stvari, a pri činjenici da se iz dokazne gradje u predmetnom postupku ne može utvrditi sadržina prijetnji, odnosno konkretne riječi prijetnje koje je kritičnom prilikom okrivljeni V.B. uputio oštećenom DŽ.Z. slanjem SMS poruka, jer se oštećeni tih konkretnih riječi prijetnje po sopstvenom kazivanju ne sjeća, a preduzeća Crnogorski Telekom AD i Telenor DOO, kao mobilni operateri brojeva mobilnih telefona koje su kritičnog dana koristili okrivljeni i oštećeni, ne posjeduju listinge telefonskog saobraćaja od kritičnog dana, sud je, postupajući u smislu odredbe člana 3 stav 3 ZKP-a koja propisuje da će ako i nakon pribavljanja svih raspoloživih dokaza i njihovog izvodjenja u krivičnom postupku ostane samo sumnja u odnosu na postojanje nekog bitnog obilježja krivičnog djela ili u pogledu činjenica od kojih zavisi primjena neke odredbe KZ ili ZKP-a sud donijeti odluku koja je povoljnija za okrivljenog, našao da se na osnovu dokaza provedenih u predmetnom krivičnom postupku ne može na nesumnjiv način utvrditi da je okrivljeni V.B. počinio krivično djelo iznuda u pokušaju iz člana 250 stav 1 KZ u vezi člana 20 KZ na način, u vrijeme i na mjestu kako je to opredstavljeno u izreci presude i da ne postoje drugi dokazi čije bi pribavljanje i provodjenje imalo za rezultat donošenje drugačije odluke o krivici okrivljenog u predmetnom postupku.

Imajući u vidu navedeno, sud je okrivljenog V.B. na osnovu člana 373 stav 1 tačka 2 ZKP-a oslobodio od opužbe smatrajući da u predmetnom krivičnom postupku nije dokazano da je okrivljeni počinio krivično djelo iznuda u pokušaju iz člana 250 stav 1 KZ u vezi člana 20 KZ koje mu je bilo stavljeno na teret optužbom.

Prilikom donošenja odluke o krivici okrivljenog sud je imajući u vidu činjenično stanje utvrdjeno provedenim dokazima, prvenstveno iskazom oštećenog DŽ.Z., izmijenio činjenični opis kritičnog dogadjaja u odnosu na činjenični opis istog naveden u optužnici u dijelu iznosa novca koji je okrivljeni tražio od oštećenog, s obzirom da je oštećeni u svom svjedočkom iskazu odredjeno izjavio da mu je okrivljeni tražio davanje iznosa od 500,00 eura, a ne iznosa od 800,00 eura koji je bio naveden u činjeničnom opisu podnijete optužnice, kojom izmjenom po ocjeni suda nije povrijedjen objektivni identitet optužbe na štetu okrivljenog, jer navedenom izmjenom okrivljenom nije stavljena na teret kriminalna količina veća od kriminalne količine navedene u podnijetoj optužnici ODT-a.

Odluku o troškovima krivičnog postupka sud je donio primjenom člana 230 ZKP-a i istom odredio da troškovi krivičnog postupka padaju na teret budžetskih sredstava ovoga suda.

Na osnovu svega izloženog, primjenom citiranih zakonskih odredbi odlučeno je kao u izreci presude.

OSNOVNI SUD U NIKŠIĆU, dana 03.06.2013. godine

Zapisničar S U D I J A
Papović Budimirka s.r. Djuričković Igor s.r.

Za tačnost otpravki tvrdi i ovjerava: Službenik suda
PRAVNA POUKA: Protiv ove presude dozvoljena je žalba u roku od 8 dana od dana prijema iste
Preko ovog suda Višem sudu Podgorica